 WITRIVIER – Bets Smit, ‘n oud-onderwyser van Hoërskool Rob Ferreira, stel Donderdagaand haar 25ste boek bekend. Later vanjaar is sy ook te sien by Innibos se boekefees. Dit is alles nuutjies vir Smith wat verrassend is, gegewe die oevre wat tot dusver uit haar pen gevloei het. Sy het as Engelse onderwyseres en ma van twee (Pieter en Marli) in haar min vrye tyd begin skryf. Dit was haar ontvlugting van alledaagse stres. “Ek het vir niemand by die skool of kerk gesê nie.” (Haar man was predikant by die Nederduits Hervormde gemeente in Witrivier.) “Net een of twee vriendinne het geweet ek skryf.” Sy het besluit om te kyk of sy ‘n boek aanmekaar kon sit en was uit die veld geslaan toe die uitgewers instem om haar roman te publiseer. By omdraai verby het in 1997 verskyn. Sedertdien skryf sy omtrent ‘n boek per jaar, meestal romanse. Haar jongste boek, Kringloop is egter ‘n spanningsverhaal. ‘n Student word deur ‘n bekruiper geteiken. Na ‘n aanranding vlug sy Laeveld toe, waar sy opnuut geteister word. Dit vorm deel van die Bloedspoor-tweeluik en beloof om lesers op die puntjie van hul stoele te hou. LEES OOK: Koop ‘n Afrikaanse boek en bevorder die taal Haar idees kom van oral, en soms van lank gelede in die verlede. Die moordwapen in Bloedspoor is ‘n ou klerespeld waarvan sy lank gelede tydens ‘n navorsingsprojek vir ‘n skoollesplan te lese gekom het. Sy is dol oor lees. “Ek het as kind ‘n verskriklike verbeelding gehad. Ek, die jongste, was kronies bang. My ma-hulle moes daardie spoke elke aand met stories verjaag.” Toe sy eers self kon lees, kon sy nie ophou nie. En daar is altyd ‘n paar stories in haar kop. Sy skryf maklik twee of drie boeke tegelyk. Dan raak die romanse ‘n ontvlugting van die spanningsverhaal. “Dalk is ek ‘n undercover misdadiger,” merk sy oor haar fassinasie met die genre. Sy doen baie navorsing. Die eerste boek wat sy geskryf het is aanvanklik afgekeur omdat dit aan die destydse grens afgespeel het. Sy het dit herskryf om eerder in Nigerië af te speel en dit was toe “veilig” om mettertyd gepubliseer te word. Sy was nog nooit in Nigerië nie, en haar kennis van die land is danksy deeglike navorsing.  Sy kyk misdaadreekse op televisie, maar hul gegewens is nie altyd suksesvol in ‘n Suid-Afrikaanse konteks nie. Daarom steek sy gereeld by kenners kers op. Sy het by Carla van der Spuy aangeklop oor psigopate se denke, en by Dibi Breytenbach gaan hoor hoe die gereg ter plaatse werk, al dan nie. Ander kenners word ook ingeroep, onder andere haar seun met ‘n mediese agtergrond. “As ‘n mens teen 80km/h uit ‘n kar spring, sal hy bons?” of “As jy iemand só slaan, sal dit sy skedel sus beskadig?” is maar van die vrae wat spanningskrywers oortuigend moet kan antwoord. “Dit is vir my die belangrikste dat daar ‘n gelukkige einde is,” sê sy. “Daar is soveel misdaad in ons land. Wat dit in die boek vir my aanvaarbaar maak, is dat die skelm aan die einde gevang word. Daar moet hoop wees.” Oor romanse sê sy, dit moet voorspelbaar wees. “Mense lees dit vir die ‘hoe?’ Hulle moet lekker kan slaap.” Smith het twee jaar gelede, na 29 jaar by Robs, uit die onderwys getree. Nou skryf sy voltyds. Sy reken die meeste van haar helde is op haar man, Pieter, geskoei. “Geen een van hulle sal ooit ‘n chauvinis wees nie.” Oor haar heldinne is sy minder seker. “Hulle is dalk hoe ek graag sou wou wees, hulle is sterker leiers as ek.” In Kringloop laat die heldin haar ook nie deur ‘n man red nie, sy neem self beheer. • Kringloop word deur LAPA uitgegee. Dit word Donderdag deur Smith om 18:30 by Bargain Books in i’langa Mall bekendgestel. Vir navrae om dit by te woon, kontak 013-742-2375. SIEN OOK: De Wet Potgieter se boek Grusaam by Stoep bekend gestel