 MBOMBELA – Kom skoffel en skud saam met Pieter Smith en Laevelder ten bate van Bossies Community Justice (BCJ) by Emnotweni Arena op 28 Maart. Al die winste sal aan dié niewinsgewende organisasie geskenk word om hulle in hul bekamping van misdaad te ondersteun. Dit beloof om boonop baie pret te wees want enigiemand wat al ooit gedink het dat hulle by ‘n vertoning van Smith met gevoude arms agteroor kan sit, maak ‘n fout. Saamsing en vermaak uit die boonste rakke met asemrowende klank- en beligtingseffekte, is ‘n nader beskrywing van Smith se vertonings. Hy hou energie- en aksiebelaaide konserte waarby oud en jonk aanklank vind. Een van die hoogtepunte tydens sy optredes is die kitaarsolostukke waarop hy die gehoor trakteer. Sy plaaslike konsert gaan dus ‘n vertoning wees wat aan beide die belofte van nostalgie en ‘n heerlike partytjie gestand doen. Kaartjies beloop R300 per person en ‘n tafel vir 10 kos R3 000. Dit skop om 18:30 vir 19:00 af en die tema is rooi en swart. Kaartjies sluit versnaperinge in, asook die geleentheid om wonderlike pryse los te slaan, insluitende ‘n helikoptervlug en bergpiek-piekniek. Daar sal die aand ook ‘n vendusie gehou word. Vir besprekings, skakel 082-567-5212.