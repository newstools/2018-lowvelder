 MBOMBELA – The Secret Fat Burner is potensieel baie gevaarlik – en dis nie meer ‘n geheim nie. Hierdie bevinding is deur die Vereniging vir Endokrinologie, Metabolisme en Diabetes van Suid-Afrika (SEMDSA) gemaak nadat spesialiste die dieetmiddel deur ‘n onafhanklike laboratorium laat toets het. Die voorsitter van die vereniging, dr. Nazeer Mohamed het op 21 Februarie ‘n brief hieroor aan die nasionale medisynebeheerraad geskryf. Volgens Mohamed het verskeie spesialiste gemerk dat baie van hul pasiënte met skildkliervergiftiging – die oorproduksie van skildklierhormone – The Secret Fat Burner gebruik het. LEES OOK: The Secret’ to weight loss under the looking glass Volgens toetsuitslae bevat die middel verskeie hormone sowel as sibutramien, ‘n middel wat nie meer vir gebruik in Suid-Afrika geregistreer is nie. “Nie een van die bogenoemde middels word in die produk se inligtingspamflet genoem nie, en ons bring dit daarom onder julle aandag, aangesien dit vrylik op sosiale media geadverteer word,” skryf Mohamed vir die raad. Op die oorspronlike produk word slegs natuulike middels soos bitter lemoen- en groentee-ekstrak as bestandele aangedui. ‘n Plaaslike medikus het bevestig dat hy die afgelope sowat ses maande verskeie pasiënte behandel het wat die dieetmiddel geneem het. Twee het ernstig siek geword. “Dis ‘n groot probleem,” sê hy. Simptome sluit in dat mense siek word en bewerig raak. Die hormone bring gewigverlies mee, maar plaas baie druk op ‘n pasiënt se hart, verduidelik die dokter wat om professionele redes anoniem wou bly. Buiten dat die middels opsigself mense baie siek kan maak, kan dit saam met ander medikasie nog groter skade berokken. Daarom is dit “verskriklik” dat die middels nie as bestandele aangedui word nie. “Dit moet streng onder doktersvoorskrif geneem word, anders kan mense baie siek word.” Al sy pasiënte het sedertdien opgehou om die middel te neem. “Potensieel lewensbedreigende komplikasies kan as ‘n gevolg van hierdie produk ontwikkel,” skryf Mohamed aan die raad. Alicia Rautenbach Berends wat dit plaaslik verkoop, het vir Laevelder gesê dat die toetse slegs van toepassing is op die nagemaakte The Secret Fat Burner, terwyl sy die oorspronlike middel verkoop wat nie hierdie middels bevat nie. Nie die medisynebeheerraad of The Secret Fat Burner-vervaardiger, Edwin Roos, het op die koerant se skriftelike navrae gereageer nie. SIEN OOK: A flexible way to lose weight …and keep it off for a lifetime