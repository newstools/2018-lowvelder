 Die gesprek is gelei deur die befaamde Kwêla-aanbieder, Hannes van Wyk en sy gaste was die sangers Arno Jordaan, Willem Botha, Franja du Plessis en Ampie. Die kuier het gehandel oor hoe die Afrikaanse musiekwêreld tans werk en of daar nog genoeg ruimte vir al die kunstenaars in die bedryf is. “Ek dink die grootste wanpersepsie wat die publiek het, is die glinster en glans van die vermaaklikheidsbedryf,” het Botha gesê. “Ons is ook net mense.” Al die kunstenaars was ook van mening dat dit die tipe bedryf is waarin jy baie deursettingsvermoë moet hê. “Ek haal my hoed af vir jong kunstenaars soos Du Plessis en Jo Black wat ten spyte van ‘n oorvol mark dit nogsteeds regkry om naam te maak,” het Jordaan gesê wat vanjaar 15 jaar in die musiekbedryf vier. Afgesien van harde werk en deur-settingsvermoë, moet jy ook bereidwillig wees om te kan diversifiseer.  Botha doen fotografie en aanbiedings-werk, terwyl Ampie in die finasiële bedryf werk. Die kunstenaars het ook verskeie staaltjies van die bedryf gedeel en het erken dat dinge nie altyd maanskyn en rose is nie. “Ek en my broer, Ruan het eenkeer by ‘n konsert opgedaag en die enigste drie mense wat daar was, was drie van die werkers,” het Du Plessis laggend vertel. Ten spyte van die druk van die musiekwêreld het hierdie vier kunstenaars dit tog reggekry om vir hulleself naam te maak. LEES OOK: Rock, of rock-off