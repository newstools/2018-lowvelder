 MBOMBELA – Wat het ‘n ou akteur wat sy woorde vergeet, ‘n donker diep-seun, ‘n verliefde bekroonde, ‘n wanna-be sepiester en ‘n jaloerse knorpot in gemeen? Al vyf moet noodgedwonge hulle persoonlike ruimte met mekaar deel in die kleedkamer agter die verhoog waar die gordyne later sal lig vir die laaste vertoning van ‘n toneelstuk… En hulle is depro, moerig, keelvol en wel, blou. Met sy groot rolverdeling bied Kleedkamer Blues oorgenoeg interaksie tussen die vyf karakters wat gespeel word deur De Klerk Oelofse (ook te sien in die roerende stuk Nêrens, Noord-Kaap), Wessel Pretorius, Greta Pietersen, Ludwig Binge en veteraanakteur Carel Trichardt. LEES MEER: Wessel Pretorius Wat op die verhoog gebeur tydens ‘n toneelstuk is ‘n heel ander storie as wat afspeel wanneer die akteurs met mekaar se geite, vrese en drome te doene kry agter die skerms waar almal voorberei voordat die gordyn lig. Dan is die maskers af. Of word daar dan juis agter maskers geskuil? Die handvol in Kleedkamer Blues met hul kwesbare siele moet boonop hulle verskille blitssnel opsy skuif, want in die gehoor is ‘n belangrike buitelandse gas wat die stuk vir ‘n buitelandse speelvak oorweeg. In die tyd wat die akteurs wag vir die openingstoneel van Samuel Beckett se Waiting for Godot, is daar ‘n ander afwagting: Johan ly reeds aan die leegheid wat volg as ‘n speelvak verby is en lê homself die stilswye op terwyl André knorrig is omdat sy vriend en mede-akteur Hendrik nooit na sy eenmanstuk kom kyk het nie. Daarby is Hendrik vir ‘n toekenning benoem en die groen monster lê op loer tussen die twee. Hendrik, op sy beurt, is doodverlief op Wena. Min weet hy egter dat Wena se verhoogangs die rede is dat sy binnekort Johannesburg toe mik om ‘n sepierol te aanvaar, en hy gaan in Kaapstad agterbly. Om alles te kroon, vergeet die ou veteraan Paul die heeltyd sy woorde en werk op almal se senuwees. Of dié spulletjie ooit heelhuids die verhoog gaan haal, is ‘n ope vraag. Binge is die teksskrywer en die regie word behartig deur die veelbekroonde Marthinus Basson. Datum en tyd: Wo 27 Jun 19:00, Do 28 Jun 10:00, Vr 29 Jun 10:00, Sa 30 Jun 15:00.
 Venue: Nelspruit Stadsteater. Tydsduur: 120 min. Prys: R142. Kaartjies by Computicket. LEES ALLES OOR INNIBOS 2018 HIER.