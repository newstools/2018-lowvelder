 ORIGHSTAD – Die Ratels se gedrag tydens ‘n kragmeting met Barberton Rugbyklub, is Woensdagaand ten sterkste in ‘n tugverhoor veroordeel.  Oubaas Coetzer, koördineerder van Mpumalanga Rugbyunie se skeidsregtervereniging wat by die verhoor betrokke was, het aan Laevelder vertel dat die drie spelers wat aangekla is, Wele Ngqumengqe, Siya Bulambangi en Hannes van Niekerk is. Laasgenomede kon weens mediese redes nie die verhoor bywoon nie. “Sy verhoor sal hervat sodra hy uit die hospitaal ontslaan is,” het Coetzer gesê. Hy was die regtervleuel van die Ratels, wat glo Barbertonkaptein, Jaice Terblanche se kakebeen afgeslaan het.  Ngqumengqe, die slot wat kort voor rustyd vir die tweede keer in die wedstryd vir vuilspel koelkas toe gestuur is, met ‘n daaropvolgende rooikaart, is vir twee weke geskors. “Hy het vir onbekende redes van die stoutstoel af opgestaan en die kodewoord ’99’ geskree, waarna byna die hele Ratelsspan betrokke geraak het,” het Coetzer gesê en bygevoeg dat hy hiervoor skuldig bevind is en vir twee weke geskors is, waarvan een opgeskort is. Hy is op ‘n tweede aanklag van verbale aanranding teenoor die skeidsregter, Sarel du Toit, skuldig bevind,” het Coetzer gesê.  Bulambangi, die Ratels se binnesenter is daarvan skuldig bevind dat hy ‘n agterspeler van Barberton in die gesig geskop het terwyl hy op die grond gelê het. Hy is vir ses weke van alle rugby geskors, waarvan twee weke opgeskort is.  “As die veiligheid van die spanne en ook skeidsregter in gedrang is, moet daar streng opgetree word,” het Coetzee gesê en bygevoeg dat die Ratels verantwoordelikheid vat vir hulle aksies, en baie apologeties tydens die verhoor was.
“Die volgende wedstryde sal met ‘n valkoog dopgehou word,” sê hy.
Volgens Terblanche is die kans vir ‘n siviele eis egter nie uitgesluit nie.