 MBOMBELA -Volgens dr. Stephan Smith van Nelspruit Health and Travel kan hierdie kwaal ‘n virus of ‘n bakterie wees. Wanneer dit ‘n griepvirus is kan dit ook met griepsimptome manifesteer. “Die virale virusse kan dikwels, afgesien van diarree en braking, ook gepaard gaan met ‘n seer keel, hoes, slym en hoë koors.” Hy voeg by dat hy die afgelope twee weke ongeveer 15 pasiënte vir hierdie maagkwaal behandel het.
Sr. Rentia Bruton van die baba- en kinderkliniek by Mopani Apteek sê dat sy ook die afgelope twee weke minstens een pasiënt per dag gehad het, terwyl sr. Cornelia Goddard van die volwasse-kliniek vertel dat sy ongeveer vier pasiënte in dié tyd gehad het. “Hierdie kwaal wat ons die afgelope ruk sien, gaan merendeels gepaard met griepsimptome, maar die simptome van die maagkwaal moet ook behandel word,” sê Goddard. “Volwassenes kan dikwels regkom met medikasie van die apteek, maar dit is goed dat babas, klein kinders, bejaarde mense en dié wat chronies siek is, eerder mediese hulp gaan soek,” sê Smith.In bogenoemde gevalle sal boererate ook nie die maagkwaal genees nie. “Wanneer hulle iets soos Coke sonder gas drink, kan dit eintlik die diarree vererger. Die vog trek in die derms in en kan veroorsaak dat die pasiënt se maag meer spoel.” LEES OOK: Listeriosis scare just bad university food
Smith sê dat wanneer ‘n baba die kwaal onder lede het, nie alle medikasie veilig is nie en sommige selfs die simptome kan vererger. Die susters meen ook dat mediese hulp die beste uitweg is aangesien hierdie kwaal kan lei tot ontwatering. “Rehidreer om elektroliete in die liggaam terug te plaas en probiotika is die heel belangrikste met hierdie kwaal om te verseker dat die liggaam ten volle herstel,” sê Smith. LEES OOK: Flu virus: Wily ‘shapeshifter’ always one step ahead