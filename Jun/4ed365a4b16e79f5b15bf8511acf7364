 MBOMBELA – “Baai,” sê Marlene Slabbert so ewe Dinsdag op ‘n video, terwyl sy verby haar terapeut loop.
Slabbert, die passasier in die ongeluk wat die bekende vlieënier, Riaan Foley se lewe geëis het, se vordering is verstommend. Marlene gaan dalk nooit weer loop nie
Dié inwoner van Mbombela het ongeveer twee maande gelede haar nek in hierdie ongeluk gebreek. Ongeveer ses weke nadat sy ‘n operasie in Mediclinic Bloemfontein ondergaan het, het sy beweging in haar onderlyf begin terugkry.
Teen Dinsdag kon sy tussen 30 en 40 meter slegs met behulp van ‘n loopring, loop. Haar pa Pieter het aan Laevelder vertel dat sy op 29 Junie uit die kliniek ontslaan sal word, waarna sy Laeveld toe sal terugkeer.
“Selfs die neurochirurge is verbysterd deur haar vordering. Die feit dat sy oorleef het, is ‘n wonderwerk, die feit dat sy kan loop… Wel, dis onbeskryflik,” het hy gesê.  OPVOLG: Jong vlieënier se dood glo deur ‘n slaggat veroorsaak Slabbert was omstreeks 13:00 saam met Foley vir middagete na Bloemhof onderweg toe hy ‘n slaggat getref en beheer oor sy voertuig verloor het. Dit het glo omgeslaan en Foley is deur die voorruit geslinger.
Foley en Slabbert sou binnekort ‘n lewe saam in Mbombela begin, en as vlieënier sou hy aanmeld vir brandbestryding met die aanbreek van die brandsiesoen.
Foley is op 21 April in Hoopstad veras, waarna sy as vanuit ‘n oesbespuitings-vliegtuig oor die vliegveld gestrooi is. Slabbert moes dit weens die aard van haar besering misloop, maar is van plan om binnekort na Hoopstad te reis, die toneel van die ongeluk te besoek en finaal van Foley afskeid te neem. 