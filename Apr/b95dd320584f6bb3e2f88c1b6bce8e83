 MBOMBELA – Marlene Slabbert, die passasier in die ongeluk wat Riaan Foley se lewe geëis het, gaan sy huldeblyk weens die aard van haar beserings misloop.
Haar pa Pieter sê sy is verpletterd. “Riaan se as gaan môre oor ‘n vliegveld in Hoopstad gestrooi word. Sy wou finaal totsiens sê deur saam te vlieg tydens die huldeblyk, maar haar dokters het haar ten sterkste afgeraai,” sê Pieter. Foley was ‘n bekende oesbespuiting- en brandbestrydingsvlieënier wat vir die afgelope drie jaar brande in die Laeveld bestry het. OPVOLG: Jong vlieënier se dood glo deur ‘n slaggat veroorsaak .
Deur regop te sit kan verdere skade aan haar vyfde nekwerwel wat tydens die ongeluk gebreek het, aanrig. Sy mag in hierdie stadium glad nie regop sit nie.
Foley was op April saam met Marlene na Bloemhof onderweg toe hy ‘n slaggat getref en beheer oor sy voertuig verloor het. Dit het glo omgeslaan en Foley is deur die voorruit geslinger. Hy is op slag dood.
Die impak het Marlene, ‘n inwoner van Mbombela, se nekwerwel vergruis. Sy het onlangs in Mediclinic Bloemfontein ‘n operasie ondergaan. Aldus haar pa was dit ‘n sukses. Dokters is dit eens dat haar oorlewing merkwaardig is, maar, hulle kan nie waarborg dat sy weer gaan kan loop nie.
Pieter vertel dat Marlene gevoel in haar onderlyf begin terugkry, en dat sy selfs al haar arms kan beweeg. Sy het egter nog geen beweging in haar onderlyf nie.
“Ons vat dit dag vir dag en glo in haar volkome herstel,” het hy vertel.
Plaaslike vlieënier en goeie vriend van Foley, Erick Nel, het intussen op Candystick ‘n fonds gestig om die familie by te staan met kostes – Marlene het geen mediesefonds nie.
Haar pa moes reeds ‘n halfmiljoen rand betaal vir haar behandeling, en sodra sy uit die intensiewesorgeenheid ontslaan word, moet hy nog R500 000 neersit alvorens die lang pad na herstel met terapie sal begin.
Hoewel die Padongelukkefonds ‘n deel daarvan sal terugbetaal, is dit onbekend of hy vir die volle bedrag vergoed sal word. Lees ook: Borg Comrades-kilo’s vir klein Kaylee Terugblik op Middelburg se rol in Boereoorlog