 MBOMBELA – Die plaaslike gemeenskap het verlede maand daarin geslaag om in een aand tydens ‘n vendusie R60 000 vir Bossies Community Justice (BCJ) in te samel. Die vendusie was deel van Pieter Smith se Skoffel en Skud-konsert wat op 28 Maart by Emnotweni gehou is. Die geleentheid was ‘n groot sukses. Al die winste was ten bate van dié organisasie sonder winsbejag om hulle in hul bekamping van misdaad te ondersteun. Smith het weer eens gewys hoekom hy so ‘n gewilde sanger is. Buiten sy saamsingliedjies en skitterende klank- en beligtingseffekte was dit vermaak uit die boonste rakke. How to give Bossies Community Justice your tax money Oud en jonk kan by sy aksiebelaaide konserte aanklank vind. Van die aand se hoogtepunte was die kitaarsolo’s waarop hy die gehoor getrakteer het. Verskeie gesogte items het tydens die partytjie onder die hamer gekom. Uitstekende pryse is ook losgeslaan, insluitend ‘n helikoptervlug en bergpiek-piekniek. Albert Gryvenstein van BCJ het almal vir hul ondersteuning bedank. “Ek was verbaas maar dankbaar oor hoe baie mense dit ondersteun het. Dit wys jou dat die gemeenskap voel dat ons ‘n belangrike bydrae lewer, en ons sal aanhou om dit te doen.”