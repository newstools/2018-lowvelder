 Slimfone het tot so ‘n mate deel van ons lewens geraak, dat ons nie anders kan as om te probeer bybly nie. Jou kind kan egter op verskeie maniere in die hek duik as jy nie doodseker maak dat die tyd agter die skerms bestuur word nie. Die voordeel van ‘n slimfoon is vanselfsprekend – jy bly konstant in verbinding met jou vriende en kollegas, inligting oor produkte is in die palm van jou hand, om nie eens te praat van die gevorderdheid van toeps en speletjies nie. Dit kom egter nie sonder kognitiewe kostes nie. Petra Böhmer, ‘n arbeidsterapeut by ‘n plaaslike veeldoelsentrum Flying Colours, is dit eens dat televisie en slimfone kosbare ontwikkelingstyd by kinders vervang. “Dié tyd kan baie beter gebruik word vir die bewusmaking van ruimte, voorwerpe, hulle eie lywe asook denke en kreatitwiteit,” vertel Böhmer. Sy voeg by dat daar ‘n definitiewe verband tussen aandagafleibaarheid (ADD) of aandaggebrek-hiperaktiwiteitsindroom (ADHD) en te veel blootstelling aan tegnologie soos televisie is. “Breinprosesse van konsentrasie toon ‘n wesenlike verskil teenoor dié van ‘n sessie voor die televisie of slimfoon. Veral met hededaagse televisieprogramme met beelde wat kort op mekaar volg, sukkel kinders om te konsentreer en gee eerder aandag aan hierdie nuwe stimulus. “Dit is dus ‘n heel ander proses wat gepaard gaan met die afskei van sekere oordragstowwe,” sê sy en verduidelik dat die brein dus nie leer om op ‘n taak te fokus en konsentrasie te behou op iets wat nie voortdurend verander nie. “Animasies wissel die vinnigste en is dus die skadelikste in terme van konsentrasie,” sê sy. ‘n Spraakterapeut by dieselfde sentrum, Lizelda de Villiers, voer aan dat spraak- en taalontwikkeling reeds van ‘n vroeë ouderdom af plaasvind, en stem saam met Böhmer dat kosbare ontwikkelingstyd deur tegnologie gesteel word. Maar tegnologie is nie taboe nie en indien reg bestuur word, kan dit voordelig vir ontwikkeling wees. Sy voeg by dat wanneer kinders reeds op ‘n vroeë ouderdom aan tegnologie blootgestel word, dit selde onder toesig plaasvind, en die kind dus in sy eie persoonlike borrel inbeweeg. Babas of kleuters moet reeds van ‘n vroeë ouderdom oor vaardighede soos onder meer oogkontak, beurtname, uitvoer van keuses, nabootsing en gedeelde aandag beskik. “Wat oogkontak betref, ontstaan geen geleentheid daarvoor indien die kind gedurig op die beeld gefokus is nie. Beurtname en gedeelde aandag kan dus nie plaasvind as die kind alleen in die aktiwiteit betrokke is nie,” sê sy. Sy voeg by dat uitvoer van keuses wel ‘n opsie tydens ‘n sessie voor die televisie is, maar dat dit selde met begrip plaasvind. “‘n Knoppie word gedruk om die kanale te verander, maar op begripsvlak samel die kind byna geen kennis in nie. Visuele nabootsing vind wel plaas, waar klanke soos ‘n kat wat miaau of ‘n kar wat wroem, nageboots word, en kan effektief wees as dit met die nodige sorg gedoen word,” sê sy. Sy sê dat deur saam met jou kind deel te neem, kan pre-verbale vaardighede geteiken word. “Só kan tegnologie help om normale spraak- en taalontwikkeling te bevorder.” Maar ontwikkeling is nie die enigste kognitiewe koste van tegnologie nie. Kinders wat tabletspeletjies speel, musiek luister en televisie kyk deur middel van oorfone, dra die risiko om gehoorverlies te ontwikkel, sou die klankintensiteit nie beheer word nie. “Kinders wat vanaf ‘n vroeë ouderdom aan harde musiek of geraas blootgestel word, staan ‘n groter kans om gehoorverlies, emosionele- en gedragsprobleme te ontwikkel.” Verder is daar ‘n risiko van ouditiewe prosessering-probleme, weens die feit dat kinders meestal visuele insette kry. Hulle sukkel dus met die prosessering van ouditiewe insette, soos die volg van instruksies wat ouditiewe geheue, reeksgeheue asook analise en sintese bevorder. “Spraakverstaanbaarheid neem ook af omdat die meeste speletjies en televisieprogramme nie in hulle moedertaal plaasvind nie. Hulle leer dan Engels met ‘n Amerikaanse aksent aan,” sê sy. “Die aanleer van ‘n tweede taal vind egter makliker met blootstelling aan televisie en tablette plaas, maar dit is ook belangrik om hulle in hul moedertaal te voed,” sê sy. Sy verduidelik: As ‘n kind vorms soos driehoeke en vierkante se name, weens televisie blootstelling in Engels ken, moet dit ook in sy moedertaal geleer word. “So kan dit verhoed dat Engels en die kind se moedertaal gemeng word,” sluit sy af. Lees ook: Keep your home and possessions safe this Easter weekend How the recent rain affected dam levels