 MBOMBELA – Die Dierebeskermings-vereniging (DBV) gaan voortaan sonder die broodnodige befondsing van die Nasionale Loterykommissie (NLK) moet klaarkom.
Dit volg nadat die kommissie Vrydag aangekondig het dat befondsing vir die DBV nie een van die huidige finansiële jaar se prioriteite is nie. Dit blyk dat die fokus nou na armoedeverligting verskuif het. Dit is egter nie die eerste keer dat die DBV befondsing geweier is nie. Lize Pienaar, voorsitter van die vereniging se Nelspruit-tak, vertel dat hulle in 2016 ook aansoek gedoen het, maar in kennis gestel is dat dierewelsynsorganisasies nie geld sou ontvang nie. Verlede week het die bestuurskomitee via mediaberigte van die onttrekking kennis geneem. “Die rede wat deur hulle verskaf is, sluit in dat die fokus na areas wat in lyn is met die nasionale ontwikkelingsplan, wat net hulp aan kwesbare mense en misdaadvoorkoming insluit, sal verskuif,” het Pienaar gesê. Sy sê dat hulle deur dié besluit gedwing sal word om uitreikaksies, veral in gebiede soos Matsulu en KaNyamazane, drasties in te kort. Tydens hierdie uitreike word diere teen parasiete behandel en in samewerking met die staatsvearts inspuitings teen hondsdolheid toegedien asook gesteriliseer – een van die hoofdoelwitte van die uitreike.
“Die besluit kan groot dierelyding in veral die minder gegoede en afgeleë gemeenskappe veroorsaak,” het sy gesê. Sy voeg by dat hulle voortaan slegs die noodsaaklikste kan doen.
Een van die planne wat nou aan skerwe lê, is om meer geskikte voertuie met die Lotery-uitbetaling aan te koop en veldbeamptes te laat oplei om in bogenoemde gebiede werksaam te wees.
Die plaaslike DBV dien die Laeveld reeds sedert Augustus 1989 met die hoofdoel om wreedheid teenoor diere te voorkom. “Daar is bloot te veel diere en te min huise. Dit maak opvoeding oor dieregesondheid en die noodsaaklikheid van sterilisasie onontbeerlik. Ons wil graag mense wat dit nie kan bekostig nie help,” sê Pienaar. Die DBV beskik tans slegs oor een inspekteur wat ‘n massiewe gebied moet dek. “Ons het ‘n dringende behoefte aan meer voertuie en meer personeel sodat ons ‘n groter area meer effektief kan bedien. “Ons het ‘n sleepwa nodig wat aangepas is om honde veilig te kan vervoer. Ons fasiliteite moet uitgebrei word om meer diere, asook meer verskillende tipes diere soos plaasdiere, te kan huisves,” het sy gesê. Sy voeg by dat die DBV die enigste dierewelsynsorganisasie is wat deur wetgewing verplig word om alle diere in te neem.
“Ons wil ook graag in staat wees om minder gegoede persone te kan help sorg vir hulle diere, deur die aanstelling van ‘n veearts op ons perseel. Ons gewone fondsinsamelingsprojekte kan nie daarin slaag om al ons kostes te dek nie, daarom ry die Lotery se onttrekking al bogemoemde planne in die wiele,” sluit sy af. Lees ook: Mienke vorder goed, ma se hart gaan staan Polisieduiker bedlêend na beroerte