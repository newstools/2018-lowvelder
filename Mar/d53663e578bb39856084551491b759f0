 MBOMBELA – Anders as in die Boland waar goeie eetplekke die mooi omgewing gebruik en daarby inskakel, gebeur dit nie dikwels hier in die Laeveld nie. Alte dikwels eet ons meestal ter aanskoue van besige strate, motordeurritte of gewoon net barre parkeerterreine. Die enkele uitsonderings met ‘n mooi uitsig of ‘n tuin is Orange, Zest en moontlik nog Magnolia. Een eetplek wat egter ten volle gebruikmaak van ons mooi Laeveldse omgewing, is Belgrace Boutique Hotel op die R538 nabydie KMI Lughawe. ‘n Aansitete hier is nie goedkoop nie, maar die kos is prima. Fine dining soos die Engelsman sê. Die atmosfeer hetsy binne die elegante eetkamer, met vriende om ‘n lang tafel onder die veranda, buite onder die koel wilde vy, of romanties by ‘n tafeltjie vir twee met wit tafellinne en ‘n silwer kandelaar, is swierig.  Ou tafelgenote vroegaand voor die ete in Belgrace se koel tuin. Dawie Human, Dirk Linnenkamp en Charmain Human. Ek het nou al meermale hier aangesit en ook ander geregte van die spyskaart geniet as die meer bekostigbare driegangete vir R245 wat die Laeveld Lekkerbekke nou die aand hier bespreek het. Tesame met die uitstekende drie wyne van Durbanville Hills – komplimente van die groot wyn-makers Distell en nie by die prys ingereken nie, was die drie geregte en smaakkombinasies soos ‘n mens dit verwag het. Die voorgereg was ‘n gebakte tert van gekaramelliseerde uie en bokmelkkaas met die hoof-gereg botterhoender in ‘n delikate kerriesous. Die driegangmaal is afgesluit met ‘n ryk gebakte torte gevul met ‘n warm Lindt-sjokoladesous. As verwelkomingsdrankie is die gaste onthaal met Durbanville se nuwe Sauvignon Blanc-vonkel. Die wyn is onlangs eers bekendgestel en is dus nog redelik geprys. Ek sou reken dis raadsaam om altyd ‘n bottel of drie hiervan iewers in die koelkas te hou, reg vir enige onverwagse viering of feesie.  Met elke lekker aansitete bedank die Laeveld Lekkerbekke graag hulle gashere. Voor: Marius de Beer van Distell, die makers van Durbanville Hills, Renchia Naude, Lindi Mokoena, Jay Dean Sloane van Belgrace, (agter) Marius Bakkes van die Lekkerbekke, met Sam Khoza en Lethu Ntombela ook van Belgrace. Met die ete was dit ‘n keuse van twee uit Durbanville Hills se Rhinofields-uitsoekreeks. Die 2017 Sauvignon Blanc en die 2015 Merlot. Die laasgenoemde is so aangenaam dat ek net die volgende dag oë toegeknyp het en nog twee of drie bottels vir ‘n volgende ete gaan koop het. Wanneer wyn so lekker is dat jy bo jou vermoë begin inkoop, is dit ‘n goeie aanduiding vir die wynmaker en sy produk.  Dat jy iewers uit jou begroting daarvoor moes afknyp, is nou nie hier te sprake nie. Belgrace Boutique Hotel is beslis ‘n besoek werd – veral vir daardie spesiale geleentheid. Hier geniet jy vyfsterbehandeling vanaf die stilhou buite tot en met die vertrek. Om hier te oornag, sal beslis ‘n belewenis wees. Iets om te onthou. Bekyk die plek by belgrace.co.za of vind dit en gaan kyk self by GPS: -25.413177, 31.090190.  Lees ook: Laeveld Lekkerbekke smul aan RJ’s se rib  