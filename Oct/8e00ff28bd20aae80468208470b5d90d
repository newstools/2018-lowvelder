 Albei haar enkelsnitte “Mis” en “Sommer”, wat oor die afgelope jaar uitgereik is, het nommer een posisies behaal op radiostasies regoor die land. Sy het die afgelope paar maande hard gewerk om haar passie uit te leef en nou is sy terug met iets opwindend. “Iemand”, haar splinternuwe enkelsnit, is ’n popliedjie wat jou uitnooi om vanaf die eerste tot die laaste noot lekker saam te dans. Sy streef daarna om mense goed te laat voel wanneer hulle haar musiek luister, daarom is dit baie eerlik en deel sy haar hart en storie in elkeen van haar liedjies. “Iemand” is ’n liedjie, uit die pen van Johan Oberholzer, wat gaan oor die ontdekking van die perfekte een wat by jou pas. Daardie persoon saam met wie jy ‘normale’ goed kan doen, maar dit bring vir jou die wêreld se geluk. Die liedjie gaan daaroor om vir die een te wag saam met wie jy die res van jou lewe wil spandeer. Jou beste vriend. ’n Man met integriteit. “’n Man soos my pa. My eie storie uit ’n boek,” sing Geraldine. “Ek hoop dié liedjie kan jou laat dans soos wat ek dans wanneer ek die liedjie hoor en ek hoop wanneer dit speel sit die enkelsnit ’n groot glimlag op jou gesig,” sê Geraldine.  Met elke liedjie, insluitende “iemand”, is sy deel van die proses – van die skryf tot die opname. “Dit is vir my belangrik om iets te sing wat in my hart is en waarvan ek ook sal hou. Die maak van “Iemand” het ek ongelooflik baie geniet. Van die skryf van die liedjie tot die opname. Daardie dag in die studio het ek regtig my hart uit gesing.” Geraldine het ’n opwindende jaar agter die rug met onder andere ses vertonings by Innibos, ’n optrede by Weiveld, asook “Mis” – haar tweede enkelsnit wat April uitgereik is – en nou is sy terug met iets nuut wat niemand “Sommer” wil “mis” nie. 