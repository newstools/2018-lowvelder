 WATERVAL BOVEN – Wat eens ‘n liefike spoorwegdorpie was wat talle toeriste gelok het, is nou vervalle en verniel. So klink die somber woorde van een van die inwoners van Waterval Boven.
Talle Boveniete het op 25 April bymekaar gekom om die dorp se gebreke met Laevelder te deel. “Ons het so baie klagtes, maar dit voel asof niemand gehoor hieraan gee nie. Ons het al alles probeer,” sê Rudolf Pretorius, voormalige raadslid. Talle klagtes het hier die lig gesien, van ‘n gebrek aan voldoende water- en elektrisiteitsvoorsiening, tot rioolwater wat in die strate vloei en ongereelde vullisverwydering. “Ek moet by ‘n gebarste waterpyp in die veld water skep en met ‘n kruiwa na my huis vervoer. Ek het al so lank soos twee weke sonder enige water by my huis gesit,” vertel inwoner Annemarie Delport.
Die res beaam Delport se klagte en vertel dat hulle ook gereeld sonder water sit. Die toestand van die paaie word ook ‘n besprekingspunt. Die swak toestand van die pad wat lei na die plaaslike skool. “Drie jaar gelede het ek voor Emakhazeni Plaaslike Munisipaliteit in ‘n slaggat in die pad geval en my rug beseer. Op 3 April vanjaar het ek weer in ‘n soortgelyke gat getrap en my voet beseer. Die munisipaliteit het vir my gesê ek moes kyk waar ek loop. Die ironie is ek het juis ‘n gat probeer mistrap toe ek in die ander een val,” vertel Sarie Oelofse en wys na die verbande wat styf om haar enkel gebind is. Sarie Oelofse. “Toe ek gaan vra het wanneer hulle na die paaie gaan kyk, het hulle voorgestel dat al die paaie geskraap en grondpaaie gemaak word,” vertel Pretorius raadop. Riool wat oorloop. “Daar word ook geen aandag gegee aan die huise en erwe wat in die woongebiede leegstaan nie. Die huise is oorgroei met gras en hou ‘n brandgevaar in vir die res van die dorp.” ‘n Voorbeeld van een van die bogenoemde huise. Nomsa Maduna kom ook na vore om haar storie te vertel. Sy besit die viswinkel en haar wegneemetes is ‘n gunsteling onder die Boveniete. “Ek het die plek gekry by die munisipaliteit. Dit was ‘n ou badkamer gewees en ek het dit omskep in die plek wat nou daar staan. Hulle het gesê ek moet net huur en water betaal en my eie elektrisiteit koop,” vertel Maduna en die trane sit vlak in haar oë. Nomsa Maduna in haar winkel. “Toe kom hulle en sit my krag af. Hulle het gesê ek moet Belfast toe gaan om ‘n kontrak te kry, maar niemand het my ooit vertel van ‘n kontrak nie. By Belfast sê hulle ek moet Boven toe kom en by Boven stuur hulle my weer Belfast toe.” Nomsa se winkel was eers ‘n ou badkamer wat sy toe self opgeknap het. Sy het intussen vir haarself ‘n gasstoof aangeskaf, maar kan nie vis verkoop nie aangesien daar nie krag is om die yskas aan die gang te hou waarin sy dit bêre nie. Die gebrek aan vullisverwydering kan duidelik in die strate gesien word. Op haar beurt kla Chantelle Geldart oor die gebrek aan vullisverwydering, terwyl Amos Mahlangu sê dat daar nie spoeltoilette en voldoende rioolstelsels in hulle streek bestaan nie.
Elke persoon se klagte word deur die 30 ander beaam en elkeen het sy eie bewering oor wanpraktyke deur die Emakhazeni-munisipaliteit. Die gebrek aan vullisverwydering kan duidelik in die strate gesien word. “Ons het verskeie kere al vir die munisipaliteit gevra om ‘n vergadering met ons te hou sodat ons oplossings vir al hierdie probleme kan vind. Hulle kom egter nie na ons toe terug nie,” vertel Pretorius en voer dit ook as rede aan waarom hy as raadslid bedank het. “Ek kan nie deel wees van ‘n groep wat nie na sy eie mense omsien nie.” Elektrisiteitsdrade is in bome vasgevang. Teen druktyd het die Emakhazeni-munisipaliteit nog nie op enige van hierdie klagtes gereageer nie. LEES OOK: Silwerdae Ouetehuis verkeer steeds in nood