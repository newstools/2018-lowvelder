 WITRIVIER – ‘n Plaaslike polisieduiker se loopbaan lê aan skerwe na ‘n beroerte en ‘n daaropvolgende motorongeluk, hom Maandag lamgelê het. Die ongeluk het ongeveer 12:00 op die R40 plaasgevind.
AO Charl van Niekerk (45), verbonde aan die Ehlanzeni Polisieduikeenheid was vanaf Mbombela na Witrivier onderweg toe ‘n bloedklont wat deur sy brein geskiet het, ‘n beroerte veroorsaak het. Hy het sy bewussyn verloor en in ‘n sloot tot stilstand gekom nadat hy beheer oor die polisievoertuig waarin hy gereis het, verloor het. Hy het ongedeerd van die ongeluk afgekom, maar die beroerte het hom egter lamgelê.
Kapt. Pottie Potgieter sê dat die linkerkant van sy lyf heeltemal verlam is, maar dat hy goed aansterk. Potgieter vertel hoe ‘n lid van die gemeenskap gesien het hoe Van Niekerk die pad verlaat en toe die nooddienste ontbied het.
Van Niekerk is na Mediclinic Nelspruit vervoer, waar hy tans aansterk. “Hy begin stadig maar seker beweging in sy linkerbeen terugkry, maar kan steeds nie sy arm beweeg nie,” het Potgieter gesê.
Die duikeenheid wens Van Niekerk ‘n spoedige herstel toe. 