 MBOMBELA – Op Vrydag 13 April, ‘n dag wat deur baie as ‘n ongeluksdag beskou word, het Jason Esterhuizen een van die gelukkigste dae van sy lewe gehad. “Ek het vir die heel eerste keer in ses jaar iets gesien, al was dit net ‘n klein wit kolletjie. Esterhuizen het op 29 Maart ‘n Orion-kortikale inplantaat by die Ronald Reagan UCLA Mediese Sentrum in Los Angeles, VSA ontvang om sy sig te probeer herstel. Esterhuizen het ses jaar gelede sy sig verloor nadat hy in ‘n motorongeluk was.  Lees ook: Wat is slegter as ‘n halfgaar aartappel? Jason Esterhuizen en Sumarie Venter verken graag die VSA. “Daar is 60 stimuleerders aan die inplant-aat gekoppel wat die visuele korteks van die brein moet stimuleer,” verduidelik Esterhuizen. “Dit is dan gekoppel aan ‘n bril met ‘n kamera wat ek opsit.”
“Hulle kan nog nie al 60 stimuleerders op een slag aanskakel nie aangesien die dokters bang is vir ‘n beroerte, so ons toets vir die volgende vyf weke elke Vrydag ‘n paar.” Deur alles verloor Esterhuizen beslis nie sy sin vir humor nie en beskryf hy sy aanvanklike hoofpyne ná die operasie as ‘n “verskriklike Gin-babbelas. Gelukkig kry ek nou nie meer hoofpyn nie.” Laevelder het vroeër berig dat Esterhuizen as kandidaat vir hierdie eksperimentele chirurgie geïdentifiseer is en dat hy een van slegs vyf mense ter wêreld sou wees wat hierdie inplantaat ontvang. Jason besig met die toets. Hy en sy verloofde, Sumarie Venter, sou aanvanklik net vir twee weke na die VSA gereis het, maar die mediese span by die hospitaal vereis dat hulle nou vir vyf jaar daar moet bly. “Ons het met net twee tasse hier aangekom en moes noodgedwone ‘n heel nuwe lewe hier begin. Dit is alles nog baie nuut vir ons.” Esterhuizen vertel dat hy baie hoop het vir die toekoms en dat die toetse vir hom belowend voorkom. “Ek is baie opgewonde oor hierdie nuwe avontuur.”  Lees ook: VOORSKOU: Fees bewillig fondse vir Mienke se behandeling