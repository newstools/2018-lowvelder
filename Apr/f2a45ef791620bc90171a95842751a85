 MBOMBELA – Die 911 Riders het mooi rekening gehou met die Kaap se water tydens hul mees onlangse rit vroeër vandeesmaand. Die plaaslike motorfietsgebedsbende het op 11 April van hul mees ambisieuse rit nog teruggekeer. Weens die Wes-Kaap se lae water-vlakke het hulle hul drinkwater saamgery. Hulle het egter van die ys vergeet, en vermoed dit is hoekom hulle almal erg siek geword het. Dit was egter die enigste teëspoed wat hulle oor die 5 221 kilometer deur vier provinsies in 10 dae ervaar het. Die 911 Riders het nou al deur agt provinsies gery om bewustheid te skep van die belang van lande-like veiligheid. Hulle ontmoet oorlewendes van plaasaanvalle waar hulle aandoen, bedank die polisie vir hul harde werk en bid saam met gemeenskappe. Woordvoerder vir die groep, past. TJ Maré, sê hulle was 18 motorfietse wat op 2 April weggetrek het.  Hulle is eerste Noord-Kaap toe, daarna deur die Wes-Kaap, die Oos-Kaap en laastens na KwaZulu-Natal. “Dit het sonder uitsondering gereën elke keer wat ons ‘n ander provinsie binnegery het,” sê hy. “Dit was ‘n seën.” Die Noord-Kaapse polisie het ongelooflike ondersteuning betoon met die blitspatrollie en provinsiale kommissaris wat elke kilometer meegemaak het. “Dit bewys hoe hulle dit op die hart dra en die nasionale strategie onderskryf.”  In Vryheid was verskeie slagoffers, wat nie na vore wou tree nie. “Hulle is bang,” merk Maré op. Dan was daar ook ‘n boer wat al twee keer aangeval is. “Hy staan nog, het hoop vir Suid-Afrika en boer nog!” In Malmoth het boere ‘n saamtrek gereël en in Oos-Londen het 22 fietse van die Scatterlings of Africa-motorfietsklub saam met die 911 Riders gery. Ook in die Oos-Kaap het hulle vir die vermoorde melkboer, Riaan Scheepers van Alexandria, se drie kinders die bruin strikkies wat hulle dra, gelaat. Hy is in Desember dood na hy erg deur rowers aangerand is. In totaal het hulle 138 SAPD-stasies besoek en 30 dorpe. “Ek glo vir seker dit het ‘n impak gemaak op die saak.  “Plaasmoorde is nie net nog ‘n moord nie,” voeg Maré by. “Ons data wys dat slegs twee persent boere bereid is om aan te hou boer na ‘n aanval. Vyf persent sal die land verlaat en die helfte van die mense wat aan die stemming deelgeneem het, is al aangeval.” Agrisa stem saam. Die landbou-vereniging het verlede week sy kommer uitgespreek oor die skokkende toename in plaasaanvalle en ‘n dringende vergadering met die nasionale kommissaris en minister van polisie aangevra. LEES OOK: A year of violence on our province’s farms “Plaasaanvalle het in die vorige jaar met 22 persent en moorde met 27 persent toegeneem, en soos berig is het ses plaasaanvalle die afgelope week voorgekom,” het die organisasie in ‘n vrystelling gesê. “Sekere van die boere en plaaswerkers is brutaal aangeval en daarom doen ons ‘n beroep op ons boerderygemeenskap om hul paraatheid verder te verskerp. Binne AgriSA en ons provinsiale organisasies sal ons alles in ons vermoë doen om plaasaanvalle te probeer voorkom”, sê Dan Kriek, president van AgriSA. Past. TJ Maré saam met lt.kol. Thaynne Petzer, stasiebevelvoerder van Beacon Bay in Oos-Londen. Aspekte soos die finalisering van die hersiene Landelike Beveiligingstrategie, asook die reservistestelsel sal van die aspekte wees wat bespreek word. ‘n Goed funksionerende reservistestelsel wat toeganklik is vir die boerdery-gemeenskap om daaraan deel te neem, is die ruggraat vir landelike beveiliging, aldus Kriek. “Plaaswerkers en boere is uiters kosbare hulpbronne wat nodig is om voedselsekerheid en landelike stabiliteit te waarborg. “Daarom moet hulle behoorlik beskerm word om kos vir die nasie te verseker, iets wat hulle by uitnemendheid regkry,” het hy afgesluit. Die 911 Riders deel hierdie kwelling. Hulle boodskap is eenvoudig: Alle rolspelers moet saamstaan vir landelike veiligheid. Volgens Maré sou die rit nie moontlik gewees het sonder hul borge nie: J&M Sekuriteit en Online Maintenance was die grootstes hiervan. Hulle beplan om vanaf 8 tot 10 Junie na Gauteng te ry en die nasionale polisiekommissaris sowel as die minister van polisie te ontmoet.