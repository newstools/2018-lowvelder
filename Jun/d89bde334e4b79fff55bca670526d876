 MBOMBELA – Die inwoners van die Damascus-plaas maak reg om hul nuutste bewoner in die vorm van Alumé Marais te verwelkom. Sy sal na verwagting op 22 Junie gebore word. Die Loerie-tak van die VLU het daarom Dinsdag vir haar verwagtende ma, Merinda de Waal (20) ‘n ooievaarstee gehou. Die Loeries het voorheen ook De Waal se matriekafskeidrok gemaak en is gelukkig om nou hierdie oomblik met haar te deel.  “Ons is al ongeveer vyf jaar betrokke hier by Damascus,” vertel voorsitter Iris Kühn. “Ek is so emosioneel en dit is vir my besonders om vandag saam met Merinda te vier.” “Ek was baie onsteld toe ek swanger geraak het,” het De Waal vir Laevelder vertel. “Ek het nie gedink ek wil ooit kinders hê nie, want die wêreld daarbuite is nie die tipe plek waarin ek ‘n kind wou grootmaak nie. Maar Jesus se wil is anders as myne en Alumé is my geskenk.” Die Loeries bied ook werksklasse by Damascus aan waar hulle die inwoners leer om goedere vanuit herwinbare materiale te maak en dan te verkoop vir ekstra inkomste. “Finansieël gaan dit nie altyd goed met Damascus nie,” vertel Brenda Maré, direkteur van Mpumalanga Leadership Foundation waaronder Damascus val. Tans woon daar 40 mense op die plaas, wat mik om minderbevoorregte blankes te help. Verder verskaf Mpumalanga Leadership Foundation daagliks sowat 330 mense van ‘n maaltyd.  “Die elektrisiteitsrekening by Damascus is ook agter en ons is in ‘n verknorsing,” erken Maré. “Maar darem vertrou ons op die Here en ons weet Hy sal aan ons voorsien.” Indien enigiemand ‘n bydrae wil maak kan hulle Maré skakel by 082-929-9582. LEES OOK: Bekamp mensehandel deur jou eie poppie te brei