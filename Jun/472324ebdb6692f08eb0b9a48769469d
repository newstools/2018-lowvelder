 MBOMBELA – “Ek weet nou uiteindelik waar ek in die wêreld inpas,” sê Leon van Wyk, wat verlede maand met behulp van sy vriendin Annetjie Botha, sy ma, pa en broer opgespoor het. Van Wyk, die restaurantbestuurder by Puzzles in Sonpark Boulevard, is in Mbombela gebore en het hier grootgeword. Toe hy slegs ‘n jaar en ses maande oud was, is hy deur ‘n Van Wyk-gesin in die stad aangeneem. Vir die volgende vyf dekades is hy ingeneem en grootgemaak soos die Van Wyks se eie kind. Lees meer: Sy biologiese gesin was vir byna ‘n halwe eeu nie deel van sy bestaan nie. Maar sy lewe het drasties verander toe hy na ‘n soektog van sewe jaar onlangs vir die eerste keer met hulle kontak kon maak. Met geen benul van hoe hulle lyk nie, het die soektog soos ‘n onbegonne taak gelyk. Talle navrae by die Department van Maatskaplike Ontwikkeling en op sosiale media het geen vrugte afgewerp nie. Een Sondagoggend het ‘n vrou wat in dié tipe soektogte spesialiseer, Botha genader en aangebied om hulp te verleen. Haar woorde was skaars koud, toe ontvang sy Van Wyk se biologiese pa se nommer. ‘n Week het verbygegaan en Van Wyk kon homself net nie so ver kry om die oproep te maak nie. Botha het weer ingegryp, die oproep gemaak, voorbrand gemaak en die foon is sy hand gestop. Lees meer: “Hy was ‘n vreemdeling, so ek kon myself nie help as om hom ‘Oom’ te noem nie,” vertel Van Wyk. “Na ‘n paar vrae kon ek bevestig dat dit my pa is en die konneksie was onmiddellik tasbaar.” Sy biologiese familie woon in die Kaap. Hy het intussen telefonies met sy ma, broer en halfsuster in verbinding getree. “Dit was asof ek in die spieël kyk toe ek my broer saam met my ma op haar WhatsApp-profielfoto sien,” vertel hy. “Dit voel of ek hulle al jare ken. Dit voel glad nie asof daar so ‘n reuseskeiding was nie.” Van Wyk gaan op sy verjaardag, 17 September, sy ouers en broer vir die eerste keer ontmoet. ‘n Plaaslike sakeman wat van die storie te hore gekom het, het reeds Van Wyk se reiskoste Kaap toe gedek. “Dit is tegelykertyd senutergend, oorweldigend en opwinded,” bieg hy. Van Wyk het versoek dat bogenoemde partye vir eers anoniem bly.