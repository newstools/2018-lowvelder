 HAZYVIEW – ‘n Onbekende bedrag geld is Maandag in die vroeë oggendure uit ‘n kluis by die Shell-vulstasie gesteel nadat verdagtes met plofstof toegang daartoe verkry het.  Volgens Jchaan de Beer van Hi-Tech Special Services het die verdagtes om ongeveer 02:50 op die vulstasie toegeslaan. Hy en ‘n kollega was besig om ‘n versnapering daar naby te geniet wat hulle kort tevore by die vulstasie se winkel gekoop het, toe hulle die slag gehoor en gaan ondersoek instel het. Toe hulle die vulstasie nader, het hulle eers een verdagte met ‘n aanvalsgeweer en later nog twee in die hoofstraat opgemerk. Twee voertuie was by die brandstofpompe geparkeer en De Beer-hulle het die situasie is aan hul basis gerapporteer. Hulle kon sien dat die joggies wat aan diens was plat op die vloer in die winkel lê. Een van die verdagtes het op Hi-Tech se voertuig begin skiet, waarna De Beer en sy kollega die toneel verlaat het. Hulle was slegs met dienspistole en nie aanvalsgewere gewapen. Hulle het by die Simunye Sentrum op die SAPD gaan wag, maar toe dié na ‘n ruk nie opdaag nie, na die toneel teruggekeer en dit beveilig. Die verdagtes was toe nie meer daar nie. Die joggies het vertel dat hulle aangehou en aangesê is om plat op die vloer te lê terwyl die verdagtes plofstof op die kluis agter die kasregistertoonbank geplaas en laat ontplof het. Niemand is in die voorval beseer nie, maar die rowers het met ‘n buit van etlike duisende rand weggekom. Die toneel is met die SAPD se aankoms aan hulle oorhandig.