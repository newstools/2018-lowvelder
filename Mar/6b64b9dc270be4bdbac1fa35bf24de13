 MBOMBELA – Die kongres het saam met Internasionale Vroudedag geval en is die aand gevolg deur ‘n glansgeleentheid met ‘n Oscars-tema, volledig met rooi tapyt en deftige aandrokke. Al die plaaslike takke was verteenwoordig en hul lede se harde werk en prestasies is gevier en beloon. Die oggend het die dames die geleentheid gehad om hul slag in blommerangskikking te wys. Vroue kon in verskeie kategorieë van beginner tot gevorderd deelneem. Daarna is daar vergadering gehou en ds. Stefan van Greunen het die dag op ‘n gepaste wyse geopen. Hy het vroue daaraan herinner dat hulle nooit minderwaardig moet voel nie. Mariëtte Joubert, voorsitter van die Malieveld-streek, het die vergadering gelei. Dit was haar laaste vergadering as voorsitter.
Faith Durie, motiveringspreker en skepper van Faith Durie-kussings, was ‘n gasspreker by die geleentheid. “Ons het met die kussings as ‘n projek begin om vroue van die straat af te kry en hulle te bemagtig.  Hulle maak self die kussings en die winste word teruggeploeg in die projek.” Daar was ook verskeie ander uitstallings en vroue kon regdeur die vergadering aan vingerhappies smul.  Lees ook: Bekamp mensehandel deur jou eie poppie te brei Die aand het verskeie lede glansryke “Oscars” ontvang vir hul prestasies in handwerk en hul bydraes tot die Malieveld-streekfamilie.  As ‘n organisasie wat hom beywer om vroue geleenthede te bied om hulleself te verryk op alle gebiede van vrouwees sodat hulle ‘n bydrae tot hulle gesinne en gemeenskap kan lewer, streef die lede van die VLU Malieveld-streek na uitmuntendheid in al hul aktiwiteite. Sunette Barndard is na afloop van die prysuitdeling as die nuwe voorsitter aangewys. “Ek is ongelooflik dankbaar vir die geleenthied om die dames van Malieveld te dien en saam met my bestuurspan ‘n pad te loop en so die visie en missie van die VLU uit te leef,” het sy gesê.