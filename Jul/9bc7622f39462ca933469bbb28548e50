 WITRIVIER – “Hy het miskien sy nek gebreek, maar my man het ruggraat.” Só sê die 32 jaar lange eggenoot van ‘n kwadrupleeg, Simon Jordaan, wat sedert ‘n ongeluk op die ouderdom van 20 verlam is. Simon het tydens ‘n ontspanningsessie in 1981, by ‘n oord naby Pelindaba in Gauteng in die bodem van ‘n swembad vasgeduik en sy nek gebreek. Strydig met wat ‘n mens sou verwag, het hy na die ongeluk “begin lewe”. “Ek het gelewe vir die wêreld en wat gebeur as die wêreld jou klaar gebruik het? Hy spoeg jou uit,” sê Simon. Also read: The impossible five to spot in the Kruger National Park Hy was ‘n kranige stoeier en in sy Noord-Transvaalse kleure het iemand hom om elke hoek en draai begroet. “Ek het gedink ek het vriende,” vertel Simon. “Maar waar was hulle die dag toe ek my vermoë om te beweeg verloor het? Hulle het langs my by die swembad gestaan waar ek hulpeloos gelê het en vir my gesê ek moet opstaan. Maar ek kon nie. Drie dae later het ek wakker geword, en hulle was weg. En dit is hoekom jy nie vir ander mense of vir die wêreld moet lewe nie,” vertel hy. Hy weier dat dít hom onderkry. Simon en sy vrou Susann bly in harmonie saam by ‘n kleinhoewe skuins voor Karula Hotel op die R538 Yaverland-pad. Met Laevelder se aankoms op ‘n koue Saterdagmiddag bied die joernalis aan om die ou inhakhek oop te maak, maar nee… In sy elektriese rolstoel, dik in wintersklere getooi, maak Simon op sy aangepaste manier die hek sonder sukkel oop – wat indrukwekkend is, aangesien sy beweging in sy arms tot sy gewrigte beperk is, en hy glad nie sy hande toe kan maak nie. “Ek sit in ‘n rolstoel, maar die lewe hou my nie op nie – ek lewe,” sê hy. Behalwe vir sy treffende versameling duiwe, doen hy ook sweiswerk, en glo dit of nie, hy is ook ‘n platejoggie. Sy vrou sê sy het nog nooit so ‘n positiewe mens ontmoet nie, en sou geen ander lewensmaat wou kies nie. “Al is hy van ander afhanklik, bly hy steeds die man van die huis. Hy hoef nie ja en amen te sê vir alles wat ek sê nie,” sê sy. “As ons iewers heen ry, is hy die een wat steeds die bande moet nagaan, hy moet die olie check, hy moet sy eie klere pak,” sê sy, en terwyl ons in die buitelug sit waar Simon die meeste van sy tyd bestee, omring deur sy trots – smaraggroen engelskouduiwe, en ‘n tuin waarin jy jouself kan verloor, sê hy dít is wat die lewe interessant hou. “Solank jy lewe, maak die beste daarvan.” Also read: Lowvelder visits Blessing Crèche after Madiba day