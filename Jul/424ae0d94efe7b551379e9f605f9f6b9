 MBOMBELA – Die Latynse frase Laudate Dominum, oftewel “Prys die Heer”, is presies hoe die plaaslike Laudate-koor gevoel het nadat hulle verlede week ‘n silwermedalje by die Wêreldkoorspele in Pretoria gewen het. Die koor tydens die optrede waarvoor hulle bepunt is. Dit was vanjaar die 10de koorspele en die eerste keer dat die kompetisie in Suid-Afrika aangebied is. Die koor was ook deel van die openingseremonie wat op 4 Julie by die Sun Arena by Times Square plaasgevind het. Hiervoor het John Rutter spesiaal die lied “One Voice” gekomponeer wat ook die tema van die kompetisie was: Om as kore saam deel te neem, van mekaar te leer en die liefde vir musiek te deel. LEES OOK: Wêreldkoorspele wink vir Laudate Thea Möller voor die bord met foto’s van meer as 300 kore van die 62 lande wat aan die kompetisie deelgeneem het. “Dit is absoluut fantasties. Die koor is oorstelp van vreugde,” sê koordirigent Thea Möller. Laudate het 5 Julie hulle repertoire vir die paneel van beoordelaars van regoor die wêreld gesing. Hulle het ook die voorreg gehad om op 6 Julie saam met twee Chinese kore op te tree sowel as ‘n groep van KwaZulu-Natal. Die koor voor hulle vriendskaplike optrede saam met ‘n Russiese kredo, ‘n koor van Indonesië, Tuks Camerata en die Drakensbergse Seunskoor. “Die hele wêreld sing. Om 8 000 koorlede saam te hoor sing is ‘n belewenis wat ek self nie eers kan beskryf nie,” sê Möller. Laudate het darem ook nie die hele tyd nét gesing nie en het die voorreg gehad om na hul optrede op 5 Julie na die Celebration Concert te gaan kyk waar Tuks Camerata, ‘n Russiese kredo, ‘n koor van Indonesië en die Drakensbergse Seunskoor opgetree het. Jaco Botha, Thea Möller en Linda Vreken ontvang die silwermedalje op die verhoog. Laudate-koor het ‘n gemiddeld van 13,76 behaal wat aan hulle ‘n silwermedalje besorg het. Punte tussen 11-20 word met silwer beloon terwyl daar aan punte tussen 21-30 goud toegeken is. LEES OOK: Songs of Praise koor terug om te bekoor Koorlede Susan Vorster en Jaco Botha saam met ‘n lid van ‘n koor van die Demokratiese Republiek van die Kongo. Die beoordelaars het hulle soos volg bepunt:
• Marvin Kernell (Suid-Afrika) – 10,5
• Viginia Bono (Argentinië) – 15,88
• Daping Meng (China) – 15,31
• Jürgen Budday (Duitsland) – 15
• Oscar Boada (Spanje) – 12,13. ‘n Beoordelaar van die Filippyne, Beverly Shankuan-Cheng en Thea Möller. “Selfs om net deel te neem, was die grootste eer,” vertel Möller trots.