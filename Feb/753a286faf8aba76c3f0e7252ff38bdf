 WITRIVIER – Jan Viljoen was nog altyd ‘n man van baie woorde. Maar agt jaar gelede het sy siening van woorde onverwags verander. “Ons jongste dogter was dislekties en ons wêreld het daarom begin draai om haar te help lees en haar studies onder die knie te kry,” sê hy. In Jan se soeke na hulp, het hy op The Gift of Dyslexia, geskryf deur Ron Davis, afgekom. Die boek is op Davis se eie ervaring gebaseer. Hy is self dikwels as dom, hopeloos, en selfs vertraag geëtiketteer omdat hy nie kon lees nie, maar het die talente wat met disleksie gepaardgaan, ontdek en dit begin ontgin. In sy strewe om sy dogter te help, het Jan selfs van loopbaan verander en ‘n intensiewe internasionale tweejaaropleidingskursus as disleksie-fasiliteerder gevolg. Sedertdien is Jan ‘n Davis-disleksie-korrektiewe fasiliteerder wat hierdie diens uit sy huis naby Witrivier lewer. Daar is slegs sewe sulke fasiliteerders in die land en hy is die enigste in Mpumalanga.  “Die regstelprogramme wissel van ‘n vyfdaagse disleksie-regstelling, tot ‘n vierdaagse ADD/ADHD-regstelling en wiskundige begripsoefeninge om wiskunde beter te verstaan,” sê Jan. Hy gebruik die voorbeeld van ‘n hoogs-intelligente negejarige meisie wat ‘n marienebioloog wil word om te verduidelik wat disleksie behels. “Andrea* weet alles van elke liewe kreatuur in die see. Sy lees name soos Balaenoptera musculus of Desis formidabillis sonder enige moeite, met volle begrip en kan dit spel ook. “Dis omdat sy beelde het van wat die name beteken: die massiewe blouwalvis en die klein kuswurm,” sê Viljoen. Jan Viljoen wys hoe die begrippe “agter” en “tussen” uitgebeeld word. Maar ‘n eenvoudige sin soos: “Die son is baie soos ‘n ster, dit lyk net groter omdat dit nader aan die aarde is,” kan sy nóg lees, nóg verstaan. Slegs die woorde “son” en “ster” maak sin. Die res lyk soos ‘n gekrabbel en het geen betekenis vir haar nie. Natuurlik haat sy skool en het sy verlede jaar byna haar taal- en wiskundevakke gedruip. Sy is egter net dislekties. Jan verduidelik dat sekere mense ‘n natuurlike vermoë het om disoriëntasie te gebruik in hul denk- en herkenningsprosesse. Hierdie disoriëntasie doen wondere vir kreatiwiteit, maar is ‘n nagmerrie in die leerproses. Disleksielyers dink visueel en interpreteer hul wêreld deur middel van beelde. Hulle lees die betekenis van woorde ook in terme van beelde. Hulle het dus selde probleme met selfstandige naamwoorde of selfs byvoeglike naamwoorde, maar die sogenaamde sigwoorde wat aan geen beeld gekoppel kan word nie, gee hulle probleme.  Wanneer ‘n dislektiese persoon die woorde “die”, “en”, “maar”, “terwyl”, “so”, “vir” of “van” teëkom, kan hulle geen betekenis daaraan heg nie en dié verwarring lei tot disoriëntasie. Dis dan wanneer hulle letters omdraai, woorde weglaat of na hul eie droomwêreld ontsnap. Hulle sukkel ook om wiskunde te doen, omdat woorde soos oorsaak en gevolg, volgorde en orde, nie sin maak nie. Jan sê die eerste “gereedskap” wat hy aan ‘n leerling gee, is die vermoë om tussen alfabetletters soos “b/d”, “y/u” en ander te onderskei. “Dan vorm ons prentjies van dié woorde wat altyd disoriëntering veroorsaak en modelleer dit in klei. Daar is omtrent 220 sulke woorde in Engels en 157 in Afrikaans.” Die program lewer byna onmiddellik resultate en skoolwerk toon selfs binne een termyn verbetering. Ouers moenie die rampspoedige langtermyngevolge van disleksie onderskat nie, waarsku hy. “Hoe langer ‘n kind in die skool swaarkry, hoe groter is die moontlikheid dat dit na ernstige leergestremdheid kan lei.” Viljoen beklemtoon ten slotte dat disleksie nie ‘n siekte is nie, nie as gevolg van breinskade ontstaan nie, niks met linkshandigheid te doen het nie en allermins ‘n teken van domheid is. “Dit is oorerflik en net ‘n ander manier van dink. Dit word nie ‘genees’ nie, maar kan maklik en effektief beheer word.” Wanneer dislektiese persone beheer daaroor verkry, blink hulle dikwels uit in beroepe soos, ingenieurswese, storievertelling, rolprentkuns, kuns, musiek, en drama. Navrae: Skakel Viljoen by 083-413-1428 of volg die skakel op sy webblad www.dyslexiasolutions.co.za.