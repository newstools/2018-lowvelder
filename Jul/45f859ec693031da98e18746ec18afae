 MBOMBELA – Die feesterrein se ingangshekke het ongeveer 100 000 keer gedraai oor die vier dae. Daar was om en by 30 000 mense in die gehoor by Saterdagaand se kykNET Konsert op die Standard Bank-hoofverhoog.
Dis volgens media- en bemarkingsbestuurder Sandra Jacobs. Sy het kaartjiever-kopesyfers as suksesbarometer gebruik en was baie tevrede.  “Ons het Woensdagaand, Donderdagaand en Vrydagaand meer kaartjies verkoop as verlede jaar, maar Saterdagaand se verkope was effens minder. In ag genome die moeilike ekonomiese tye waarin ons onsself bevind, is ons dankbaar dat mense die fees so goed bygewoon het.” Lees meer: ‘n Gelukkige oudag tog moontlik ontdek oues Saterdagaand se konsert was ‘n fees van Afrikaans, musiek, legendes en nostalgie. Vermaaklikheidsterre Ray Dylan, Theuns Jordaan, Jo Black, Jay, Lianie May, Emo Adams, Craig Lucas, Monique Steyn, Ricus Nel, Tarryn Lamb en Liezel Pieters het geskitter onder leiding van verhoogregisseur Barry Pretorius.  Snotkop se “Hoe Lykit!” en Jay se “Dis hoe ons rol” het die aand saam met ‘n vuurwerkvertoning afgeskop. Ray was vroegaand aan die beurt met ‘n paar van sy gunstelingtreffers en is deur Leanie, Jay en Liezel opgevolg. Vanjaar se Huletts Koeksisterkampioen, Marida Schutte, is gekroon en het almal bedank wat haar ondersteun, gemotiveer en vir haar gebid het tydens die aanloop tot en gedurende die kompetisie. Die diepte wat Robbie Wessels se “My arms is oop” aan die ekstravaganza verleen het, het daarvandaan toegeneem. Die The Voice-wenner Craig Lucas het Sam Smith se “Stay with me” foutloos vertolk en Monique se weergawe van die Jennifer Rush-treffer “Power of Love” was hoendervelmooi. Lees meer: A true classic play on stage at Innibos Tarryn Lamb was die uitskieter van die aand. Dit was haar debuut op die hoofverhoog en sy het die skare om haar pinkie gedraai met puik stembeheer en ‘n sterk verhoogpersoonlikheid. ‘n Groephuldeblyk aan die Sweedse musikant Avicii wat onlangs dood is, het instrumentaliste tot hulle reg laat kom. Lizelle le Roux het gewys waarom sy een van die land se top violiste is. Die fantastiese koperinstrumentaliste verdien ook vermelding. Tarryn Lamb maak haar debuut Legendariese vervaardiger Boet Pretorius is vereer vir sy bydrae tot die Suid-Afrikaanse kunste. Hy het sterre soos Gé Korsten, Sonja Heroldt, Carike Keuzenkamp en Annelie van Rooyen se loopbane help bou. “Ek wil jou ken” en “Sproetjies” was twee van sy penwonders wat aangebied is. “Dis ongelooflik om julle almal hier te sien. Dis werklik ‘n groot voorreg,” het hy met ‘n tevrede glimlag gesê en bygevoeg dat die grootskaalse fees hom baie beïndruk het. Lees meer: Innibos rol met van SA se gunstelingkunstenaars Jo Black het onlangs skoonskip gemaak by vanjaar se Ghoemas en het “Skepe” en “Bring die hoop weer terug” gesing. Kitaarspelers Danny Smoke en Floors Oosthuizen het geskitter tydens Jo se weergawe van “Freefalling”. Teen hierdie tyd was die atmosfeer tasbaar. Nog ‘n legende, Leon Schuster, is vir sy lewenslange bydrae tot ons taal vereer. “Ek hoop nie hierdie beteken dat ek nou moet aftree nie!” het hy gesê en bygevoeg dat stilsit glad nie op sy agenda is nie. Leon wil nog baie grappe maak en Julius Malema is reeds in sy visier. Hy het sy bedanking op ‘n onvergeetlike manier afgesluit deur te roep: “Zigi-zigi-zigi” wat deur meer as 30 000 stemme beantwoord is met “hoi-hoi-hoi!” ‘n Groepvertolking van “Boetebessie Briekdans” en “Swem, Jannie Swem” het ‘n musikale klimaks van Afrikaanse lekkerkry ingelei. Theuns Jordaan se “By jou” en “Soos Bloed” is gevolg deur ‘n veelstemmige “Spirit of the Great Heart”. Treffers soos “Lekker ou Jan” en “Boesmanland” het almal spontaan laat saamsing en die gees het opgebou totdat Carike Keuzenkamp se “Dis ‘n land” die aand op patriotiese en spesiale wyse afgesluit het. Saterdagaand het onomwonde bewys dat Afrikaanssprekendes hulle taal, land en mense koester. Dit het ook bewys dat Innibos nie net oor die viering van Afrikaans gaan nie, maar dat dit ‘n fees ter viering van Suid-Afrikaners is. Met ons harte vol van vreugde en waardering vir kultuur sien ons saam uit na Innibos 2019. Merk solank 26 to 30 Junie in jou dagboek.