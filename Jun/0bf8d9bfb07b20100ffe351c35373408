 MBOMBELA – Van die land se bekendste kunstenaars sing die gewildste Afrikaanse treffers tydens die kykNET-konsert.  Sandra Jacobs, Innibos se media- en bemarkingsbestuurder vertel dat daar op die eerste dag, Woensdag, ‘n maksimum van  16 700 mense op ‘n spesifieke oomblik op die feesterrein was. “Ons is baie tevrede met die bywoning,” sê sy. Sy verwag dat sowat 30 000 mense soos verlede jaar Saterdag
die feesterrein sal besoek. kykNET-konsert se regisseur Barry Pretorius sê dié konsert is die grootste van sy soort. “En dit is wonderlik dat dit op ‘n kleiner plek soos Mbombela gebeur.”  Pretorius is ook die regisseur van onder andere die Afrikaans is Groot- en Classics is Groot-konserte. Vanjaar is sy vyfde Saterdagaandkonsert by Innibos. Hy vier hierdie mylpaal saam met die fees se 15de bestaansjaar. Feesgangers kan hulleself dus regmaak vir ‘n nog groter en beter ekstravaganza as tevore. Vanjaar se feeskunstenaars word ook Saterdagaand vereer. “Ons vereer Leon Schuster met ‘n komediestuk op die verhoog,” vertel Pretorius. Daar word ook hulde gebring aan die legendariese vervaardiger Boet Pretorius.  “Min mense weet dat Boet die grootste vervaardiger van alle tye in Suid-Afrika was en dat hy sedert die begin van hulle loopbane saam met kunstenaars soos Gé Korsten, Sonja Heroldt, Carike Keuzenkamp en Annelie van Rooyen gewerk het,” sê Pretorius. Mense kan daarom uitsien na verwerkings van sy treffers soos “Ek Wil Jou Ken” en “Sproetjies”.
Nog ‘n bederf sluit ‘n huldeblyk aan wyle Avicii in. Die kykNET-hoofkonsert word al sedert Januarie beplan. “Ons is ‘n kreatiewe komitee wat saamkom en dan besluit watter kunstenaars ons by die konsert wil hê.” Hy sê egter dat die beplanning nie soseer net om die kunstenaars draai nie, maar eerder om die repertoire wat hulle by die konsert wil insluit.  “Ons besluit wat die grootste treffers is wat ons wil insluit en besluit dan watter kunstenaars daar moet wees. ‘n Konsert kan nie werk as die inhoud nie reg is nie. Ons moet weet wat die gehoor wil hê.”
Pretorius sê dat dit vir hom ‘n voorreg is om aan so ‘n konsert te kan werk. “Ons is ook in diens van die gehoor. Dit is ons manier om met ons talente by te dra tot die ontwikkeling van Afrikaans en dit is lekker om deur kuns en kultuur jou taal so te bevorder.”
Saterdagaand sal ook een vrou se lewe onherroeplik verander, wanneer die jaarlikse Huletts Koeksisterkampioen aangewys word. In hierdie landswye kompetisie moet elke finalis 3 300 koeksisters bak.  Feesgangers proe dit en stem vir hulle gunsteling om drie finaliste aan te wys. Hieruit stap die bobaasbakster agter die lekkerste koeksister Saterdag met ‘n allemintige R100 000 weg. Daar is deurlopend volop vermaak vir elke smaak by hierdie fees. ‘n Eerste vir die fees is ‘n Disney-element met die Winter Wonderland-ysskaatsvertoning by i’langa Mall. Van die dekor tot die ligte wat soos groot sneeuvlokkies op die blou ys glinster, vertel die SA School of Skating absolute feëverhale.  Alles is voorwaar ‘n bietjie beter en groter as vorige feeste. Die Kuns-in-beweging-parade Woensdag het byna 600 deelnemers gelok. Die eerste dag het letterlik met ‘n bang afgesluit met vuurwerke, vlamme en verrassingsoptredes tydens die Huisgenoot Afskopkonsert by die Standard Bank-verhoog. Dewald Wasserfall, Riana Nel, Corlea Botha, Juanita du Plessis en Bobby van Jaarsveld die vertoning op ‘n hoogtepunt afgesluit. Moet ook nie vanaand se JacarandaFM-konsert met Bok van Blerk, Elvis Blue, Kurt Darren, Karlien van Jaarsveld en Touch of Class misloop nie. Saterdag se kykNET-konsert sluit kunstenaars soos Ray Dylan, Theuns Jordaan, Jo Black, Jay en Lianie May in. Dit begin om 18:00. Kaartjies is by Computicket beskikbaar.