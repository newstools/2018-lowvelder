 MBOMBELA – President Cyril Ramaphosa se aankondiging hierdie week dat die regerende party amptelik besluit het om die Grondwet te wysig om onteiening sonder vergoeding moontlik te maak, het gemengde reaksie uitgelok. Plaaslik is sommige rolspelers lugtig om hulle mening te gee, maar die meeste met wie Laevelder gesels het, is dit eens dat die onsekerheid rondom wat gaan gebeur baie negatief is. Henri Pieters van Stabilis Ingelyf sê dit is baie slegte nuus vir die ekomonie en veroorsaak baie onsekerheid – ook onder beleggers.
“Dit is nie ‘n probleem as hulle op grond wat ongebruik is, beslag lê nie. Hulle behoort by die staat se grond te begin. Daar is miljoene hektaar staatsgrond waar hulle kan begin.” Pieters wys daarop dat Ramaphosa gesê het hulle sal nie groot produksieplase vat nie. “Hulle het ‘n klomp keer gesê hulle sal nie voedselsekerheid in gedrang bring nie.” Dít sou rampspoedig wees. Also read: Land invaders demand power and water Hy wys ook daarop dat dit belangriker is om vir mense titelaktes vir die huise wat hulle het, te gee omdat dit hulle ‘n bate gee waarmee hulle geld kan leen om byvoorbeeld ‘n kar te koop, hulle kind universiteit toe te stuur of ‘n besigheid te begin. “Dit kan die ekonomie ongelooflik stimuleer,” sê hy. Die gevoel van die eiendomsmark is dat waar mense grond gegee word, hulle ook van dienste verskaf moet word, “anders gee jy hom bloot ‘n leefruimte,” het ‘n ervare agent vir Laevelder gesê. Maurice Lodewick, makelaar en eienaar van RE/MAX Lifestyle Estates Nelspruit, sê die probleem met die besluit is die onsekerheid oor hoe dit deurgevoer gaan word. “Mense is onseker oor hoe dit toegepas gaan word. Gaan hulle die streep trek by plase? Mense sê, daarom wil hulle nie nou eiendomme koop nie. Also read: What to do when your property gets land-grabbed “Vir baie mense is hulle woonhuise hul grootste bate. Hulle is bekommerd oor of hulle dit kan verloor. Sommiges oorweeg dit om hul eiendomme te verkoop om eerder die kontant in die bank te hê. Die probleem is dat, as almal gelyk wil verkoop, dit pryse gaan afdryf.” Lodewick maan dat mense nie oorhaastige besluite moet neem nie. “Ons moet wag en kyk wat gebeur.” Moorrees du Toit, visepresident van die Laeveldstreek van die Mpumalanga Landbou-unie, sê hy dink die geraas oor onteiening is ‘n verkiesingsfoefie. “Wat hulle presies gaan doen, weet ek nie. Ek dink hulle sal kommersiële boerderye wel op ‘n manier probeer vermy.
“Dit maak nie ekonomies sin nie. Dit is ‘n afgediende kommunistiese strategie wat wêreldwyd gefaal het.”
Oor sy medeboere sê hy dat mense wat wil boer, aanhou boer. “Ek dink ons is almal optimisties dat ons gaan aanhou om op ons plase te boer.” Ken Robertson, die DA se skaduminister van landbousake wat van Hazyview af kom, sê Ramaphosa span die kar voor die perde aangesien die openbare deelnameproses nog nie afgehandel is nie.
“Dit wys hulle neem Suid-Afrikaners se oogpunte nie baie ernstig op nie,” sê hy. Hy voeg ook by dat die besluit nie bloot by die ANC berus nie: die korrekte prosedure moet gevolg word in die parlement. Also read: Mpumalanga public hearings on land expropriation “Hulle het ons nog geen soliede plan gegee oor hoe hulle dit wil implementeer nie,” voeg hy by.
Robertson beaam egter dat grondhervorming noodsaaklik is, maar dat die ANC reeds daarmee gefaal het. “Nou probeer hulle die reëls van die spel verander, omdat hulle nie daarmee kon wen nie. Dalk is dit tyd dat ons eerder die spelers verander en grondhervoming in die hande sit van mense wat dit kan maak werk.”
Du Toit sluit af, “Ons het ‘n slagspreuk in Mpumalanga: Bly kalm en hou aan boer.”