 MBOMBELA – “Gebed dra ‘n mens deur baie, en ons is opreg dankbaar vir almal se gebede wat ons tot hier ondersteun het.” So glo Ryno Mulder, die pa van Mienke wat sewe maande oud was toe sy verlede jaar in Mbombela aan ‘n bottel gestik het. Sy het ernstige breinskade opgedoen en moes sedertdien intensiewe mediese behandeling ontvang.Weens die breinskade kan Mienke ook nie sluk nie en moet sy deur ‘n buis in haar tragea voeding ontvang. LEES OOK: Daar’s nog hoop vir Mienke “Sy verstik nog baie en dokters het aan ons bevestig dat sy wel weer ‘n operasie sal moet ondergaan om ‘n nuwe voedingsbuis te kry.” Ryno sê hulle is nog nie seker wanneer die operasie sal gebeur nie. Mienke is egter steeds besig om bloedplaatjiebehandeling te ontvang, maar hy is nog onseker oor wanneer hulle met die volgende stap in die proses, naamlik stamselterapie gaan begin. Intussen het hy sy tuiste hier in die Laeveld verruil en teruggetrek na sy gesin in Johannesburg. “Ek is nou betrokke by die Hoëveldstreek by die werk. Ek ry nog baie rond, maar ten minste kan ek nou by my gesin wees.” Mienke en haar sussies Leané en Zamoné is ook in Meimaand gedoop en dit het tot groot vreugde in die Mulder-gesin gelei.
Op die Facebook-groep Please Pray for Mienke wat amper 47 000 lede het, stroom die ondersteuning vir die Mulder-gesin in. “Ons doen wat ons kan en hou ons koppe hoog, maak nie saak wat gebeur nie,” sê Ryno. “Ons weet wel dat sonder gebed en almal se ondersteuning op en van die Facebook-groep af, sou ons dit beslis nie tot hier gemaak het nie.” LEES OOK: Volgende stap in Mienke se herstelproses steeds onseker