 MBOMBELA – Om die berg Everest te klim is nie almal beskore nie, maar vir WJ Nortier (28) is dié uitdaging net die ding wat hy nodig gehad het om sy passie vir oefen en padfietsry rigting te gee. Die uitdaging vorm deel van ‘n internasionale inisiatief wat as Everesting bekendstaan waaraan fietryers en drawwers van regoor die wêreld deelneem. Die basiese formaat van die uitdaging vereis dat ‘n atleet ‘n bult identifiseer en binne 24 uur, 8 648 meter klim. Lees ook: BREAKING NEWS: Weather warning issued for Mbombela “Hy het aan die begin van die jaar, as een van sy nuwejaarsvoornemens besluit om die Everesting-uitdaging aan te pak en van toe af het hy feitlik sonder ophou geoefen,” het sy pa, Cornelle Nortier ‘n inwoner van Mbombela, gesê. Om te verseker dat hy fiks genoeg is om die strawwe 24 uur lange rit te onderneem, het WJ vir die laaste twee en ‘n half maande ten minste 90 minute per dag op sy fiets deurgebring. “Hy het ‘n kombinasie van uithouritte en kragoefeninge gedoen wat baie vroeë oggende en laat aande se voorbereiding vereis het,” het sy pa gesê. Om die vereiste afstand af te lê en hoogte te bereik, het WJ besluit om die bult in Columbusstraat van Suiderkruisstraat af tot by die eindpunt ná Challengerstraat 112 keer af te lê. Lees ook: Accused in Nel murder case appears for bail WJ Nortier. WJ, ‘n senior veldwagter by Sabie Sands, het ook beoog om R20 000 vir die Sabie Sands Rhino Warriors in te samel – ‘n mylpaal wat hy ook met die hulp van vrygewige donateurs bereik het. ‘n Groep ondersteuners het hom bygestaan en ander fietsryers het in skofte saam met hom gery. Na ongeveer 17 uur het hy die uitdagende rit voltooi en so sy plek op die Everesting.cc-webtuiste se eregalery verdien. Hy is slegs die sewende Suid-Afrikaner wat as individu die 8 848 meter klim in een dag voltooi het. Maar hy het nie daar opgehou nie. “Toe ek daar kom, het ek besef dat ek nie gou weer so na aan die 10 000 meter-merk sal kom nie en het ek besluit om aan te hou,” het WJ gesê en bygevoeg dat hy Donderdag na afloop van sy marathon 220 kilometer-rit bietjie gesukkel het om by die trappe af te loop. Lees ook: Why no journalist may be refused courtroom entry – a case study  Hy beplan egter nie om vir die res van die jaar sy fiets op sy te stoot nie en gaan oor ‘n maand aan die 36ONE MTB-uitdaging in Oudtshoorn deelneem. “Na al die voorbereiding vir die Everesting het ek besluit om nie my fiksheid verlore te laat gaan nie en sien ek uit na die uitdaging om 361 kilometer in 36 uur op my bergfiets te voltooi,” het hy gesê. “Dit is werklik merkwaardig wat hy gedoen het. Hy is voorwaar ‘n yster,” het WJ se ma, Riana Nortier gesê. “Ek dink dit is absoluut fenomenaal dat hy besluit het om so iets aan te durf. Om sy doelgerigtheid en toewyding tydens sy voorbereiding te sien, het my werklik verstom. Dit is nie net ‘n sommerso-ding om baas te raak nie en ek is baie trots op hom vir sy vasbyt en wilskrag,” het sy pa gesê.