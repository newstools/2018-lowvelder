 MBOMBELA – Dié agtjarige moes verlede week in juffrou Hannelie van der Merwe se klas oor haar gunstelingwildedier ‘n toespraak lewer. Milnie volg die storie van die donsagtige koala op die natuurpark se sosialemediablad vandat hy gebore is, en daarom het sy gekies om oor die viervoetige teddiebeer te gesels. Haar klasmaats was verbaas toe Milnie ‘n video vir hulle van die dieretuinopsigter van Symbio Natuurpark, Tami en Imogen speel. “Ek wou ‘n gesiggie by my praatjie gesit het. Ek en my mamma het ‘n e-pos na die park gestuur waarin ek een of twee feite oor koalas gevra het, en tot my verbasing het hulle geantwoord.”  Sy het 10 uit 10 vir haar praatjie gekry. “Jy moet beslis hulle Facebook-blad gaan like! Hulle plaas die oulikste video’ s van diertjies soos rooipandabeertjies en ‘n pasgebore kangaroe wat uit sy ma se buidel loer. Dit is die oulikste goedjies.” Die blondekoppie is oor die algemeen baie lief vir diere. Veral haar twee katte en honde wat sy gehelp grootmaak het. Milnie du Toit. Sy het selfs van haar tandemuisgeld vir Vets @ 66 vir ‘n nagapie wat deur ‘n hond gebyt is, geskenk. “Milnie het elke oggend saam met my opgestaan om die honde bottels te gee. As gesin gee ons baie om vir diere omdat hulle magteloos is. Milnie en haar boetie is ook nie skaam om vir hulle maats te sê dat hulle dink sirkusse is wreed nie,” het haar ma, Yolandi gesê. 