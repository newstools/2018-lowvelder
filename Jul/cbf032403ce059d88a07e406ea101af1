 Vroue kan en moet stroomop swem en moet mekaar bystaan wanneer die troebel waters van die lewe hulle probeer verswelg. Dit was die boodskap wat die rolprent Stroomop se rolverdeling Saterdag met feesgangers gedeel het. Die film word in Augustus vrygestel en die aktrises Donnalee Roberts en Simoné Nortman het ‘n Stoomop Inspirasie-oggend na die afgelope Innibos Laeveld Nasionale Kunstefees gebring. Donnalee Roberts. Die damesoggend is met vonkelwyn, kolwyntjies en warm glimlagte by Bateleur-landgoed aangebied.Hulle het hul boodskap met talle vroue, en selfs ‘n paar mans, gedeel. LEES OOK: Ek kom nie los van Innibos Donnalee en Simoné het die verhoog met twee ander inspirerende vroue, Lizandra Winter en Kate Rok, wat die gehoor met hulle musiek geïnspireer het, gedeel. Donnalee het vertel hoe sy op skool baie oor haar tande gespot is en dat sy, selfs jare nadat sy haarself aanvaar het, steeds agter haar hande weggekruip het wanneer sy lag. Dit was totdat sy op universiteit deel geword het van ‘n Jool-uitreikprojek wat met kinders met gesplete verhemeltes te doen gehad het. Simoné Nortman. “Ek het agtergekom hoe belangrik dit is om hardop, sonder skaamte, sonder wegkruip, uit jou maag uit te lag.”Simoné het die gehoor in trane gehad met haar verhaal. Sy het vertel dat sy jare lank met verwerping gesukkel het nadat haar ouers haar amper geaborteer het en haar pa haar en haar ma verlaat het. LEES OOK: ‘n Fees ter viering van Suid-Afrikaners “Maar toe hulle my vir die eerste keer in my ma se arms sit, het ek ophou huil en my ma het geweet dat sy my nooit sal kan opgee nie,” het ‘n tranerige Simoné vertel met haar ma wat in die gehoor was. Geloof speel ook ‘n groot rol in dié vier vroue se lewens en elkeen het afsonderlik verwys na hoe groot die Here se genade vir hulle is. Die gehoor is later daar weg, geïnspireer om die lewe vierkantig in die oë te kyk en nie terug te deins vir enige stroomwater wat hulle mag tref nie. Kate Rok.