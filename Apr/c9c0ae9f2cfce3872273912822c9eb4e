 MBOMBELA – Fanie Bekker (39) beplan om vanjaar sy sesde Comrades Marathon te voltooi. Dit sal ook die derde jaar wees dat hy ten bate van iemand wat fondse nodig het, hardloop. Vanjaar doen hy dit vir Kaylee Orton. Dié twee-jarige dogtertjie se ma, Johanica, is verlede jaar op 28 Oktober dood nadat sy deur ‘n motor raakgery is terwyl sy op die Bateleur-pad gedraf het. Die bestuurder wat van strafbare manslag aangekla is, Philip Watkins (50), is vroeër vanjaar ook oorlede. SIEN OOK: Tears of forgiveness flow in police holding cells Johanica was, soos Bekker, ‘n lid van Nedbank LVCC Marathonklub. Hy sê haar dood was besonder ontstellend vir die hardloopgemeenskap. “Dit het ons weer laat besef hoe kwesbaar ons op die pad is en hoe paraat ons moet wees.” Bekker het hoeka voorheen gereeld saam met Johanica se man, André Orton geoefen. Vanjaar se 90,1 kilometer-ultramarathon sal Bekker se sewende wees – hy het sy eerste een nie voltooi nie. Hy nooi die gemeenskap en plaaslike ondernemings uit om hande te vat om geld in te samel deur ‘n bedrag te skenk vir elke kilometer wat hy aflê, al is dit R1 per kilometer vir privaatpersone en R10 per kilometer vir besighede. Dit is hoe hy die afgelope twee jaar vir ander begunstigdes geld ingesamel het. Bekker, die destydse klub-voorsitter Mark Greeff, en Justyna Porter het in 2016 met die inisiatief vorendag gekom. Toe was dit vir Janine Kruger wat ‘n insulienpompie nodig gehad het om te keer dat sy nierversaking weens diabetes opdoen. Verlede jaar was baba Daniel Ferreira die begunstidge, wat retinoblastoom, ‘n tipe oogkanker in kinders, het. “Ek het gevoel ek is geseënd om te kan hardloop, hoekom kan ek dit nie vir ‘n goeie doel doen nie?” vertel Bekker. “Die geld sal eendag aangewend kan word vir Kaylee se skool- of universiteitgeld.” Die Comrades Marathon vind op 9 Junie vanaf Pietermaritsburg na Durban plaas. Bydraes kan gemaak word aan: Combrink Greyling Prokureurs FNB lopende rekening 622 5563 9662 Nelspruit-tak Verwysing: Kaylee Orton. Navrae: Bekker by 083-226-1804. LEES MEER: Man accused of killing Johanica Orton dies