 MBOMBELA – Toegang tot die ATKV-Boeke-oase se terrein by die kultuursentrum van Hoërskool Nelspruit is gratis. Boekgesprekke, die baie gewilde Kinder Storie-krôl, ‘n Storievuur en kunsuitstallings is maar ‘n paar van die aanbiedings. Daarby bied Netwerk24 vanjaar ook ‘n aktuele gesprekreeks aan onder leiding van Ivor Price, aanbieder van Landbouweekliks op Via TV.  RSG is vanjaar weer gereed met regstreekse uitsendings, en skop reeds Dinsdag 26 Junie om 11:0 af met RSG Kuns deur aanbieder Christelle Webb-Joubert. Kry sommer vroeg reeds jou sit en luister saam! Woensdag 27 Junie is dit eers RSG Monitor om 07:30 tot 08:00 en om 11:00 is dit Skrywers en Boeke saam met Ilse Salzwedel, waarna Spektrum van 13:30 tot 14:00 uitgesaai sal word.  Monitor en Spektrum sal elke feesdag regstreeks uitsaai. Die groot aantrekkingskrag is die daaglikse boekgesprekke om 10:00. Woensdag 27 Junie vertel skrywer Gerda Taljaard meer van haar boek Die Laksman se Dogter. Dit is een van dié boeke wat Afrikaanse lesers die afgelope jaar laat regop sit het. Donderdag 28 Junie is Chanette Paul aan die beurt tesame met Bets Smith. Albei skrywers het reeds talle boeke op hul kerfstok, en gesels met gesprekleier Alita Steenkamp oor Chanette se jongste, Uit Die Bloute en Bets se Kringloop. Laasgenoemde boek speel merendeels in die Laeveld af.  Rian van Heerden is soms omstrede en altyd uitgesproke, en Vrydag 29 Junie verduidelik hy aan joernalis en skrywer Erns Grundlingh wat is die 16 Dinge Wat Ek Nié Moes Gesê Het Nie, aldus die titel van sy boek. Saterdag 30 Junie is dit misdaad- en spanningsverhaalskrywer Irma Venter se beurt wat meer lig sal werp op haar boeke wat ‘n mens deurnag laat lees. Haar nuutste boek, Sondag is binnekort op die rakke.  Die boekgesprekke kos R32. Boeke deur die skrywers sowel as ‘n wye verskeidenheid ander is deurgaans te koop by die ATKV-Boekwinkel op die terrein. Die Kinder Storie-krôl word vanjaar vir die tweede keer aangebied. Dit beloof om weer die kleinspan se verbeelding te prikkel met vier stories waarna hulle kan luister by onderskeie “storietente” in ‘n storiedorp propvol fantasie. Dit is werklik ‘n uitsonderlike produksie waar kinders se leeslus op ‘n kreatiewe manier aangewakker word. Daar is twee vertonings elke dag om 11:00 en 14:00, en kaartjies kos R82 (ouers wat die kleingoed begelei, betaal nie toegang nie).  Geskiedkundiges en bobaas-storievertellers Fransjohan Pretorius en Louis Changuion is Woensdag 27 Junie om 18:00 langs die Storie-vuur om lekker te gesels oor die talle legendes wat te make het met die bestaan van die Kruger-miljoene. Ander interessante aspekte van die Anglo-Boereoorlog in die Laeveld sal ook uitgelig word. ‘n Glas wyn is ingesluit by die kaartjieprys van R102, en sit 90 minute opsy vir dié storiekuier.  Die Netwerk24-gesprekreeks Sake en Sauvignon is elke dag om 15:00 saam met Price en verskeie paneellede. Die onderwerpe sluit in Kriptogeld: Blink toekoms of goeie ou boereverneukery? (Woensdag), Afrikaanse komedie wat lag-lag die toekoms ingaan saam met Schalk Bezuidenhout (Donderdag), Landbou se meganisasie-dilemma met kenners Moorrees du Toit, visepresident: Laeveld van Agri Mpumalanga en dr. Reuel Khoza, voorsitter van Koeltehuis Farm (Vrydag). Saterdag gesels Ivor met onder andere Theo Venter of die debat oor grondbesit brûe bou of verbrand. Die gesprekke is gratis.  Die bekende kosmakers Carmen Nieuhaus van Huisgenoot se Wenresepte-faam en Marinda Engelbrecht, aanbieder van Maklik met Marinda op Via TV bied op onderskeidelik Donderdag en Saterdag om 13:00 ‘n gratis kos-demo aan. Kom vra die kokke die kuns af. ClemenGold is nie net sinoniem met van die lekkerste nartjies op die mark nie, maar het ook ‘n spesiaal gedistilleerde jenewer. Kom proe dié lekkerte by die ClemenGold Gin-proe op Woensdag en Vrydag om 13:00. ‘n Bonus daarby is die musiekvertoning Prost! Op het jenever van het leven met Natascha C en Henry-John Williams. Kaartjies vir die gin-proe kos R62.  Verskeie kunsaanbiedings is ook deel van die ATKV-Boeke-oase. Dertien plaaslike kunstenaars het werke geskep vir die uitstalling Oppitafel wat vir die duur van die fees op die boonste vlak van die kultuursentrum te siene is. Anton, Hanli en Esra Bosch stal ook van hul pottebakkerwerk uit, en voorts is daar daagliks ‘n gratis kunsfilm om 11:30 sowel as kunswaardering om 12:00. Bring daardie skildery of kultuurskat waaroor jy al lank wonder of dit waardevol is, en laat Aspire Art Auctions dit waardeer.  Kom luister, lees en gesels saam – want dis hoe Innibos rol!