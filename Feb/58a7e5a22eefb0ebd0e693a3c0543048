 WITRIVIER – ‘n Makadamiadief se planne is Woensdag in die wiele gery toe hy op heterdaad betrap en vasgetrek is. ‘n Boer en die taktiese ondersteuningseenheid van J&M Sekuriteit het die man aan die polisie oorhandig. “Die kliënt boer met makadamias buite Witrivier, in die rigting van Hazyview,” het J&M se Shaun Terblanche gesê. Hy was nie by magte om die boer te identifiseer nie. Volgens Terblanche het die boer opgemerk dat iemand bedags deur sy boorde loop en neute optel. Hierdie neute is elke middag by ‘n versamelpunt naby die plaas se heining gelaat. “Sodra dit gedoen is, het ‘n man met ‘n bakkie daar verby gery en dit opgelaai,” het hy gesê. J&M is Woensdagoggend daarvan bewus gemaak en sou die kliënt help om die dief in sy spore te stuit.   Die plan was om ‘n boskamera te installeer waar hy gewoonlik die gebuite neute oplaai. Dit was egter nie nodig nie omdat die dief laatmiddag sy rieme vasgeloop het. Die makadamiaboer was teen 17:00 in die omgewing waar die gesteelde neute gewoonlik opgelaai word. Toe die dief met ‘n bakkie daar stilhou, het hy die boer gewaar en die hasepad gekies, tot bo in ‘n boom. J&M is na die toneel ontbied, waar die boer die verdagte se beweging intussen aan bande gelê het. “Hy het agt sakke met 50kg neute elk in sy besit gehad,” het Terblanche gesê. Hy het bygevoeg dat die polisie die saak verder sal ondersoek en dat nog betrokkenes binnekort aangekeer behoort te word. Polisiewoordvoerder sers. Gerald Sedibe kon nie teen druktyd bevestig of die polisie van die arrestasie kennis gedra het nie.  