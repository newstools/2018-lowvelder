 Dit was ‘n aand met ou en nuwe songs, Afrikaanse treffers en die gewildste internasionale popnommertjies, keurig saamgestel in ‘n potpourri van musikale kleure en geure – ‘n regte, egte ekstravaganza! Sangduo van Touch of Class, Ruhan du Toit en Deon van der Merwe het dié buitelugskouspel met hulle weergawe van Simon & Garfunkel se treffer, “The Sound of Silence” geopen. Die twee het in 2016 ongekende sukses met dié treffersnit gehad. Hulle het die verhoog met die bekroonde Willem Botha, wat aan die eerste Afrikaanse Idols op kykNET deelgeneem het, gedeel. Willem Botha. Foto: Benno Stander “Dit is ‘n groot voorreg om saam met julle hier te wees. Ek is nou al 12 jaar in die muskiekbedryf, en die meeste van die mense wat agter die skerms werk, het saam met my die pad gestap. Ek het harde klippe gekou, maar ek het my drome nagejaag.” Hy het een van sy nuutste liedjies, wat ‘n kykie gee in sy lewe en loopbaan, “Humble and kind” gesing. Elvis Blue het op sy beurt gewys hoekom hy so vinnig in ‘n ikoon van die musiekwêreld ontpop het. “Laat jou winde waai, laat jou storms kom. Sit jou donker wolk, voor die son.” Die woorde van sy liedjie, “Spore” het die koue briesie warmte gegee. Elandré. Foto: Benno Stander Kurt Darren het die mikrofoon gevat en met liedjies soos “Dans op die Tafels,” “Kaptein” en “Kaalvoetsokkie” die gehoor behoorlik op hulle voete gehad. ‘n Gereelde gesig by die fees, Ampie het sy nuwe enkelsnit gesing en natuurlik die treffer, “Plain Jane”.
Nóg sterre van dosyne soos Bok van Blerk en Karlien van Jaarsveld het die naweek op ‘n feestelike noot begin. Dit was ‘n aand vir die oog, oor en die lagspiere en ‘n mens wonder net of enigiemand sou kon slaap toe hulle huis toe is na hierdie skouspel wat almal sekerlik nog lank sal bybly. Karlien van Jaarsveld. Foto: Benno Stander Dit is wat ‘n paar feesgangers te sê gehad het
Corné Stonehouse
“My eerste Innibos was in 2014. Ek is mal oor die ou met die blonde hare (Elandré) se musiek. Dit is stunning! Ek hou van die verskeidenheid stalletjies en die vibe.” André du Toit
“Ons soek vir Steve!”  Anna Nieuwenhuis
“Hierdie is my tweede jaar by Innibos. Ek kom die hele pad van Rustenburg af en sien reeds uit na volgende jaar se Innibos! Een van my hoogstepunte vanjaar was Laurika Rauch se vertoning saam met Loki Rothman: Blou. My gunstelingkuierplek op die feesterrein is die Boma-kuierteater.” Sarita Stonehouse
“As dit nie Pumas-rugby was nie, dan sou ek nie gekom het nie, want Steve Hofmeyr is nie hier nie!”
Die iCollege Pumas speel om 12:30 op Mbombela Stadion in die kwarteindstryd van die SuperSport-uitdaagtoernooi teen die Vodacom Blue Bulls. Kaartjies kan by die stadion gekoop word. Foto’s: Carlo Engelbrecht