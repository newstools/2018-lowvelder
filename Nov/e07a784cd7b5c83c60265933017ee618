 Jou kind se eerste skooldag is genoeg om jou as ouer se hart week te maak. Volg die wenke om die koebaai vir jouself en jou kleuter makliker te maak. Hoe kou kind gaan aanpas hang van die volgende af: • Die regte keuse van ‘n skool • Skep van selfvertroue en selfbeeld • Dissipline, roetine en respek • Vrese en fobies • Taalontwikkeling ‘n Paar wenke vir jou as ouer vir die dag wanneer jy jou kleinding die eerste dag by die skool gaan aflaai: • Moenie negatiewe gedagtes/vrese uitspreek in hulle teenwoordigheid nie – al is hulle net vier maande oud. Dit het ‘n ongelooflike impak op hulle selfvertroue en waaghouding. • Belê in ‘n paar goeie boeke oor emosionele intelligensie. • Wees opgewonde en positief oor die nuwe fase van jou kleinding se lewe. • Berei jouself en jou kind voor deur te hoor of die skool hulle dalk drie dae ‘n week kan akkommodeer of by iemand te los vir ‘n tydjie weg van jou as ouer af. • Pak jou kind se gunstelingspeelding in. Dit laat jou kleinding veilig in onbekende situasies voel. • Verfraai kosblikkies met fototjies van julle gesin. • Beplan kosblikkies die aand voor die tyd sodat die oggende nie ‘n gejaag is nie. • Kyk hulle in die ogies, groet, gee ‘n stywe druk…en laat los.