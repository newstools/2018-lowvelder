 MBOMBELA – Johan Heunis (62) wat verlede jaar skuldig bevind is aan die moord op Michelle Curgenven, het Maandag vlugtig in die Rondgaande Hoë Hof in die stad verskyn om ‘n datum vir sy vonnisoplegging te bepaal. Heunis het Curgenven (38) op 4 Julie 2013 doodgeskiet. Sy het in haar motor se passasiersitplek gesit in haar motorhuis in die Tussenberge-kompleks in Steiltes. Heunis was in die bestuurder se sitplek ten tyde van die voorval. Polisie en sekuriteitsbeamptes het hom later op die toneel aangetref. Hy het verskeie keer gedreig om selfdood te pleeg deur homself te skiet. Hulle kon hom oorhaal om dit nie te doen nie en het hom gearresteer. Hy was voorheen in ‘n bestuurspos by Mbombela se verkeersdepartement se regsafdeling. Hy het erken hy het romantiese gevoelens vir Curgenven gehad. Heunis het aanvanklik ‘n opgeskorte vonnis gekry nadat hy aan manslag skuldig bevind is. Die staat het egter geappelleer en hy is toe op 29 Septem-ber aan moord skuldig bevind. Sy verdediging het daarteen geap-pelleer maar die Konstitusionele Hof het die saak van die hand gewys. Hy sal op 7 en 8 Junie in die Rond-gaande Hoë Hof in Graskop gevonnis word.