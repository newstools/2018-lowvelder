 LYDENBURG – Andries Steenkamp (76), die boer wat verlede Woensdagoggend drie keer in sy plaashuis geskiet is, het ‘n dag later in Midmed-hospitaal in Middelburg gesterf. Lees meer oor die aanval hier: Plaasaanval: Boer geskiet

“Sy hart was net te swak,” het sy broerskind, Charmaine Cross, aan die koerant gesê.
Laevelder het Vrydag berig hoe Steenkamp aangeval is. Daar is drie huise op die plaas in die Potloodspruitomgewing waar Steenkamp aangval is: Een waarin hy alleen gewoon het, een wat leeg staan, en een waarin ‘n gesin woon.
Volgens kapt. Kaizer Moela, SAPD Lydenburg se woordvoerder, het drie mans toegang tot Steenkamp se huis verkry deur die kombuisvenster se diefwering te verwyder.
“Al drie het klapmusse oor hulle gesigte gehad. Sy honde wat in die huis geslaap het, het alarm gemaak en hom waarskynlik oor die rowers gewaarsku.”
Na wat verneem word, het ‘n oor-en-weergeskietery tussen Steenkamp en die aanvallers ontstaan. Hy is in die proses in sy kuit, bobeen en sy geskiet.
Die boewe het kort daarna op die vlug geslaan. Dit is nie bekend of enige van hulle beseer is nie. Steenkamp is na die mediese sentrum in die dorp gehaas. Hy sou aanvanklik per ambulans na Mediclinic Nelspruit vervoer word, maar as gevolg van ‘n te kort aan beddens, is hy na Midmed in Middelburg geneem.
Cross het vertel dat sy die afgelope drie dae voor die aanval baie onrustig was. “Ek het vir my man gevra om ons en ons dogter in die kamer toe te sluit. Ons bly in die dorp. Ek was onrustig en nou weet ek hoekom.”
Steenkamp word eerskomende Vrydag om 11:00 vanuit die NG Moedergemeente te ruste gelê.
Geen verdagtes is nog in verband met die moord op Steenkamp aangekeer nie. Moela het bevestig dat die ondersoek voortduur.