 HAZYVIEW – Noel Christensen (52) en sy pa Chris (72) van Safari Lodge is Saterdagaand deur vermoedelik vier mans in Chris se woning oorval. Noel sê dat hulle kuiergaste vir aandete gehad het. Kort nadat die gaste vertrek het, het die honde skielik erg te kere begin gaan. Hulle het die honde stilgemaak, maar is daarna deur die mans in die huis oorval. Een was met ‘n panga gewapen en ‘n ander een met ‘n ysterstaaf. Dit is onduidelik of die ander twee ook gewapen was. Chris is eerste aangeval. Hy het homself moedig probeer verdedig, maar het verskeie houe met die panga weg. Daar is aanvanklik vermoed dat hy sy oog verloor het, maar die hou het dit skrams gemis.  Toe Noel na sy kamer gaan, is hy daar deur die aanvaller met die panga ingewag. Hy is gelukkig slegs een ernstige hou oor sy arm toegedien, maar die aanvaller het sy selfoon en beursie gegryp. Verskeie bure wat op dieselfde perseel woon het onraad vermoed en hulle te hulp gesnel, wat die aanvallers laat weghardloop het. Hulp is intussen ook ontbied en personeel van Hi-Tech Hazyview was vinnig op die toneel. Die twee beseerdes is deur Hi-Tech Mediese Dienste na Rob Ferreira Hospitaal in Mbombela geneem. Albei se wonde is daar geheg en hulle is Sondagmiddag ontslaan. Volgens Noel het Chris baie seergekry, maar is stabiel.  Lappies Labuschagne van Hi-Tech sê dat hulle met die hulp van ‘n onbekende man en sy hond, die aanvallers se spore tot by die Sandrivier kon volg waar dit doodgeloop het. Hazyview se SAPD kon glo slegs een voertuig stuur weens ‘n tekort aan personeel. Polisielede het wel Sondag vingerafdrukke gaan neem.