 MBOMBELA – Vir die eerste keer word die immergewilde Saterdag-musiekkonsert op die Standard Bank-hoofverhoog onder die vaandel van kykNET aangebied. Feesgangers weet reeds dié konsert is nie sommer hierjy nie en is ‘n volwaardige en altyd skouspelagtige produksie. Vanjaar is daar 13 kunstenaars op die verhoog met die kykNET-konsert, waaronder Theuns Jordaan, Jo Black, Emo Adams, Lianie May, Snotkop, Monique Steyn en Liezel Pieters. Een van die grootste verrassings by Innibos 2018 is ‘n regstreekse uitsending van die gewilde TV-program Toks & Tjops op Vrydag 29 Junie om 20:00 in die kykNET Leef-kuierverhoog in die Bosmôl. Daag sommer vroeg op indien jy wil deel wees van die uitsending saam met Toks van der Linde, Breyton Paulse, Janina Oberholzer en kok Vaatjie, want plekke is onbespreek en jy sal moet spring om ‘n sitplek te debs. Die gaskunstenaars wat tydens die uitsending optree, sal later aangekondig word.  Dis egter nie al opwinding uit die kykNET-stal nie: die kykNET Nou!-rockkonsert op Donderdag 28 Junie is ook op die Standard Bank-hoofverhoog en het net so ‘n lekker line-up met onder andere rockers Karen Zoid, Francois van Coke, The Parlotones en Spoegwolf. Dié konsert was die afgelope twee jaar sedert dit na die hoofverhoog geskuif het baie gewild onder rockaanhangers van alle ouderdomme. Daarby is die bonus van ‘n aparte kykNET Nou!-rockverhoog dat ‘n konsert op Vrydag 29 Junie én Saterdag 30 Junie op die netbalbane van die feesterrein aangebied word. Van die bands wat hier optree sluit in Wit Kasteel, voormalige RockRumoer-wenner Matt Carstens, Bittereinder, Black Cat Bones, Piet Botha en Dan Patlansky. Indien ‘n feesdag te besig raak, kan jy ook gaan asem skep by die kykNET Bosbioskoop op die feesterrein. Toegang is gratis (ingesluit by die hekgeld) én jy kry lekker springmielies. Daar is ‘n filmfees met vier van Leon Schuster se rolprente, sowel as die vollengte films Vuil Wasgoed, Vaselinetjie en Susters. Die Silwerskermfees se kortfilms en kort-kortfilms, ingesluit Die Maan Val Bewusteloos, Ek Het Jou Gemaak en Die Man Met die Snor is ook op die program.  Die kykNET Kwêla-gesprekke met Hannes van Wyk in die aanbiederstoel is elke dag om 14:00 in die Cell C Boma-kuierteater, ook gratis en op die feesterrein. Woensdag gesels Van Wyk met verskeie kulkunstenaars, Donderdag met sangers oor die musiekbedryf, Vrydag is daar ‘n kykie agter die skerms met toneelvervaardigers en -regisseurs en Saterdag is die gesprek met van die land se top-akteurs, onder andere Sandra Prinsloo en Gideon Lombard. As jy verskeie akteurs van naderby wil sien, moenie die kykNET-kykNET Improvisasieteater elke dag om 12:00 op die kykNET Leef-verhoog misloop nie. Ses tot agt bekende sepie-akteurs sal elke dag aan dié interessante aanbieding deelneem. Laastens is kykNET se kersie op die koek(sister) die jaarlikse Huletts Koeksister-kompetisie wat daagliks om 15:00 in die kykNET Leef-kuierverhoog gehou word. Hier spook die drie finaliste dit uit om die meeste stemme te kry vir die smullekkerste koeksister om eindelik die prysgeld van R100 000 te wen. Kom rock, kyk, proe en stem – want dis hoe kykNET en Innibos rol! • Die volledige Innibos-program is by innibos.co.za en kaartjies is te koop by Computicket.