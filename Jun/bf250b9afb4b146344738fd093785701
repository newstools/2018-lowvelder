 Daar is ook die kans om kuns aan te koop en dit in die jare wat kom daagliks te geniet. Benewens uitstallings wat besigtig kan word, word vier dokumentêre prente oor Suid-Afrikaanse kunstenaars vertoon en een uitstalling. Oppitafel, het feesgangers die geleentheid gebied om op die openingsaand wat Dinsdag plaasgevind het ‘n uitvoering te ervaar – een wat om kos gedraai het. Landskappe/Landscapes, vanjaar se hoofuitstalling wat in die Nelspruitse Burgersentrum aangebied word, is ‘n viering van die Suid-Afrikaanse landskap soos weergegee deur eietydse kunstenaars. Die groepuitstalling neem dus die plek in van die gebruiklike feeskunstenaar. Lees meer: Teëspoed ry toe eerste Innibos byna in die wiele Vir dié uitstalling het Johan Myburg in sy eerste jaar as Innibos se kurator, kunstenaars wat hulle in dié genre bewys het, gevra om hulle interpretasie te gee van die Suid-Afrikaanse landskap – in olie of akriel op doek of bord. “My oogmerk was onder meer om te bly binne die ‘tradisionele’ formaat vir landskapskilderye – ten opsigte van medium en grootte,” sê Myburg. “Ek wil dit ook vir potensiële kopers maklik maak om nie ‘n logge prent te koop nie, maar een wat hulle aan die einde van die fees maklik in die motor kan laai.” Die kunstenaars wie se werk te sien is, sluit in (in geen spesifieke volgorde nie) Liberty Battson, Heidi Fourie, André Naudé, Gwen Miller, Olaf Bisschoff, Ronel de Jager, Andrew Hamlet, Hermann Niebuhr, Jaco van Schalkwyk, Nhlanhla Nhlapo, MJ Lourens, Clare Menck, Henk Serfontein, Cobus van Bosch, Brahm van Zyl, Andries Bezuidenhout, Pauline Gutter, Willem Pretorius en Andre Knoessen. Van die ouer landskapkunstenaars is die werk van Pranas Domsaitis, Piet van Heerden, Stefan Ampenberger en Tinus de Jongh ook ingesluit. Dié landskappe word in samewerking met Aspire Art Auctions vertoon.
Al dié skilderye word te koop aangebied. Lees meer: Die land se beste koeksisters by vanjaar se fees
Wat nié te koop is nie, is vier landskappe uit Mbombela-munsipaliteit se permanente versameling met werke van Walter Battiss, Keith Alexander, Mell Brigg en Michael Selekane. In die Burgersentrum is die beeldhouwerk van Collen Maswanganyi te sien in sy jongste uitstalling, When Paying Tax/Tithes Gets on to my Nerves. Maswanganyi is ‘n beeldhouer wat met humor en kleurryke beelde sosiale en soms politieke kommentaar lewer. Soms reguit op die man af, maar immer goedig. Die amptelike opening van Landskappe/Landscapes en When Paying Tax/Tithes Gets on to my Nerves is Maandag geopen. Begeleidings deur dié uitstallings is reeds van Woensdag aangebied en sal tot Saterdag 30 Junie daagliks te siene wees. Lees meer: Lyfies sing en dans saam met Kizzoo
In die voorportaal van die Burgerstentrum is die werk van 60 kunstenaars wie se werk gekeur is vir die Nasionale Handwerk-kompetisie uitgestal.  Die uitstallings in die Burgersentrum duur tot móre. In die Witriver Galery (in die Casterbridge Leefstyl-sentrum), wat vanjaar ook vir die eerste keer deel is van Innibos, neem kurator Dana MacFarlane dié kostema verder met haar groepuitstalling, Mosterd na die maal – ‘n uitstalling wat tot Saterdag te sien is wanneer dit om 12:00 met ‘n funksie afgesluit word. Kunstenaars wat deelneem sluit in Eric Eatwell, Rene Eloff, Michael Heyns, Laurel Holmes, James de Villiers, Gerrie van Tonder, Mariana Zwaan, Erica Schoeman en Griet van der Meulen. Lees meer: Teëspoed ry toe eerste Innibos byna in die wiele
Die befaamde Bosch-gesin wat hulle keramiek-ateljee net buite Witrivier bedryf, is vanjaar vir die eerste keer deel van Innibos. In Die Bosch’e by Innibos is die werk van Anton, Hanlie en Esra Bosch te sien en te koop in die vorm van vase en bakke, komme en borde tot groot muurpanele en teëls, maar ook beelde en handwerkstukke. Dié uitstalling is ook tot Saterdag oop.  Aspire Art Auctions is vanjaar vir die eerste keer deel van Innibos se visuele-kunsteaanbod met vertonings van dokumentêre prente oor vier vooraanstaande Suid-Afrikaanse kunstenaars: Alexis Preller, Maggie Laubser, Irma Stern en Dumile Feni. Die flieks word daagliks om 11:00 by die ATKV-Boeke-oase (Hoërskool Nelspruit) vertoon. Toegang is gratis.
Irma Stern Paradise, in 1991 gemaak deur prof. Neville Dubouw, geskoei op die boek Paradise. Vandag om 11:00. Zwelidumile is ‘n dokumentêre prent wat regisseur Ramadan Suleman in 2010 gemaak het oor die Suid-Afrikaanse kunstenaar Dumile Feni. Dumile (soos hy bekendgestaan het) is in 1968 in ballingskap, eers na Londen en later na New York. Hy sou in 1991 teruggekeer het na Suid-Afrika, maar is kort voor sy terugkeer dood. Dié prent bied ‘n blik op Dumile se lewe en werk op drie vastelande. Saterdag 30 Junie om 11:00. Collen Maswanganyi. Aspire bied ook daagliks kunswaar-derings aan by die ATKV-Boeke-oase (Hoërskool Nelspruit) waar die publiek Aspire se kunsspesialiste kan ontmoet en meer te wete kom oor die koop en verkoop van kuns op veilings. Waardasies word gratis gedoen. Die publiek word genooi om kunswerke – skilderye, waterverwe, grafiese kuns en beeldhouwerke – te bring vir evaluasie. Eindig: Saterdag 30 Junie om 14:00.