 Uitstekende bougehalte en meganika maak dat kopers bereid is om die pryspremie teenoor goedkoper mededingers te betaal. Die goeie inruilwaardes maak die VeeDubs ook goeie waarde vir geld. Juis daarom is dit vreemd dat VW se groter sedanmotors soos die Jetta en Passat nie werklik byval onder VW-kopers vind nie. Sedert die Passat se plaaslike bekendstelling byna 20 jaar gelede, het dit maar drup-drup verkoop in vergelyking met die verkope van die gewilde Duitse trio, die A4 Audi, C-Klas Mercedes en BMW se uiters gewilde 3-reeks-sedanmotors. Die groot teleurstelling by VW plaaslik was egter die swak verkope van die pragtige CC-model – ‘n Passat-4-deurkoepee en een van ons gunsteling- VW-modelle tot op datum. Lees meer: New release: Opel Grandland X Die nuwe Arteon, wat onlangs in SA bekendgestel is, vervang in werklikheid die Passat en CC in Suid-Afrika, hoewel VW se bemarkingsmense dit nie eintlik so wil stel nie. Hierdie keer hoop VW egter om ‘n ander tipe kliënt nader te hark. Kopers wat eerder ‘n toermotor, oftewel ”Grand Tourer” sal koop. Tydens die bekendstelling het Stefan Bührmann, produk- en bemarkingsdirekteur van VW SA, verduidelik waarom die nuweling die vreemde naam “Arteon” moet dra. Volgens hom is dit afgelei van VW se vorige pogings om weeldesedans te bou, soos die groot Phaeton van ‘n paar jaar gelede (wat nie die mas kon opkom nie) en ook die VW Phideon, VW se luuksevlagskipmodel in China. Die Arteon se eerste “Art” gedeelte in die naam sinspeel op die ontwerpfilosofie waar “arte” die emosie en harmonie in die 5-deur luikrugkoepee se stilering uitbeeld. Die eindlettergreep “-eon”of “-on” in Arteon indentifiseer dit weer as ‘n weelde/luuksemodel. Volgens Klaus Bischoff, Volkswagen se hoofontwerper is dit “die begin van ‘n nuwe ontwerpersera” vir die produkte uit Wolfsburg. Die Arteon is gebou op ‘n weergawe van die VW-groep se MQB-platform, dieselfde platform wat gebruik word vir ‘n rits van VW se nuwegenerasiemodelle waaronder die huidige Tiguan, Passat, Golf en Polo. Die Arteon is egter die grootste en langste (4,8m!) model nog in die VW-stal wat op die MQB-platvorm gebou is. Die neus is egter opsigtelik kort, grootliks danksy die enjin wat dwars gemonteer is. Met ‘n breë, plat neus wat laag oor die grond buig en LED-ligte wat in die sierrooster geïntegreer is, kan die sportiewiteit in die ontwerp nie misgekyk word nie. Verder beklemtoon die baie skuins helling van die voorruit, relatiewe lae dak met ‘n gebuigde kurwe agtertoe en die agtervenster wat so skuins en ver na agter as moontlik geplaas is, die sportiewe koepee-ontwerp. Ook die raamlose kantvensters en wye wielboë beklemtoon die sportiewe eienskappe van die Arteon. Dit is duidelik dat die ontwerper doelbewus die Arteon se 4-deur-sedanmotorbeeld wou verdoesel. Die resultaat is ‘n motor wat aandag trek. Terwyl die Arteon in die segment meeding met die Audi A5 Sportback en BMW 4-reeks Gran Coupe, is dit in lengte soortgelyk aan die groter en veel duurder Audi A7 en BeeEm se 6 GT. Die nuwergenerasie- Audi-kajuite is my gunstelingplekke om in te wees as ek kan kies, maar die Arteon speel nou in dieselfde liga. Die kajuit is luuks, ergonomies uitstekend ontwerp, weelderig toegerus en afgewerk met materiale van hoogstaande gehalte. Lees meer: Join Land Rover and spread hope to underpriviledged Danksy die lang asafstand is beenruimte voor en agter klasleidend. Die sitplekke sit diep in die kajuit wat kopruimte verbasend goed maak selfs vir die langerate onder ons, dit ten spyte van ‘n laagswiepende koepee-dakontwerp. Toerustingvlakke word deur die afwerkingpakket van die model bepaal met ‘n keuse tussen Elegance en R-Line. Beide modelle is egter met gerieflike titaniumswart leersitplekke toegerus. Volkswagen se jongste “Composition Media infotainment”-stelsel is beskikbaar op ‘n 6,5 of 9,2 duim-kleurraakskerm wat middel bo in die voorpaneel gemonteer is. Alle media-, klank-, kommunikasie- en ritinligting is hierop te kry, asook die kamerabeelde wanneer geparkeer word.  Die opsionele “Discover Pro”-stelsel sluit onder meer navigasie en 360°-kamerabeelde in. Volkswagen se digitale instrumentasiestelsel (soortgelyk aan Audi se “Digital Cockpit”), asook die kamerabeelde in die windskerm (heads-up display) is standaard ingesluit met die R-Line modelle. Die kajuit sal vyf volwasse insittendes met gemak en in heerlike weelde akkommodeer, terwyl die bagasieruim 563 liter se bagasie met gemak kan insluk. R-Line-modelle kry ook ligte wat aangaan as jy draai, ‘n sleepstang wat elektries onder die bak in- en uitvou, masseerfunksie vir die bestuurdersitplek, ‘n panoramiese glasdak, asook aanpasbare spoedbeheer (opsioneel in Elegance-afwerking). Sleutellose toegang/aanskakel en 3-sone-klimaatbeheer is standaard beskikbaar vir beide afwerkingsvlakke. VWSA het die nuwe Arteon met slegs twee viersilinderenjinopsies beskikbaar gestel, naamlik ‘n 2,0 liter-turbodiesel en ‘n 2,0 liter-turbopetrol. Die diesel is ‘n verrigtingsenjin soos wat in die huidige Golf GTD-model gebruik word en lewer 130kW en 350Nm se piekverrigting. Aandrywing op die dieselmodel is slegs na die voorwiele met behulp van ‘n 6-spoed- DSG-ratkas. Tydens ons bekendstellingsrit het die gladde kraglewering teen lae toere ons beïndruk en is heerlik gemaklik in stadsverkeer. Brandstofverbruik word amptelik aangegee as 5,6liter/100km. Lees meer: Palm Motor’s big voice is an even better walker Die 2,0 liter-turbopetrolenjin is egter heelwat lewendiger. Die enjin, soortgelyk aan die wat tans diens doen in die vuurwarm Golf R, lewer 206kW en 350Nm teen piektoere. Aandrywing is met VW se 4Motion-vierwielaandrywing na al vier wiele deur middel van ‘n DSG-nuwegenerasie-7-spoedratkas. Volkswagen het egter die enjin se blikbrein ingestel op krag en gladde kraglewering eerder as die rou sportiwiteit van die Golf 7 se verrigting. Ons het die 2,0 petrol-model in R-Line-gewaad om die Zwartkops-renbaan gaan looi, en was verras met die uitstekende onderstel en veerstelsel. Bykans geen bakrol was te bespeur terwyl ons die groot weeldewa platvoet deur die draaie gejaag het nie. Amptelik neem die 0-100km-lopie ‘n blitsige 5,6 sekondes met ‘n topspoed wat op 250km/h beperk word. Glad nie sleg vir so ‘n groot wa nie! Die groot 20 duim-wiele (opsioneel ekstra want 19-duimers is standaard op die R-Line) het uitstekend geklou met die remme wat ook beïndruk het wanneer ons draai na draai teen volspoed eers hard op die remme moes gaan staan! Die vraag bly. Gaan die Arteon plaaslik goed verkoop? Die geskiedenis wys dat selfs Gran Coupe-motors nie te waffers verkoop nie. Verder is die D-segmentsedanmotors by Suid-Afrikaanse motorkopers omtrent so gewild soos Donald in Noord-Korea. Die Passat, Hyundai Sonata, Ford Fusion, Kia Optima het saam met die sonsondergang weggery. Volkswagen se ghoeroes hoop dat die Arteon ‘n aspirasiemodel vir huidige Volkswageneienaars is. Dat hulle daarvan droom om die Golf te gaan inruil vir ‘n weelderige Arteon wanneer die skip kom. Dis ‘n pragtige wa wat koppe laat draai. Maar so was die CC ook.
Pryse begin by R 599 900 vir die 2.0 TDI 130kW Elegance DSG.