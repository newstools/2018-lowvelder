 Op haar sewende dag in die hospitaal het Mienke se ma Verna Mulder, gister op die Facebook-groep, Please Pray for Mienke, laat weet dat dit steeds nie te goed met die kleinding gaan nie. Mienke is ‘n weke gelede in die hospitaal opgeneem. “Mienke is baie pap en is gedehidreer. Sy het diarree en koors wat nie wil breek nie. Sy kry ook erg stuipe, verstik kort-kort en hou by tye op om asem te haal,” het pa Ryno verlede week geskryf. Verna het gesê dat Mienke se koors nog dan en wan te hoog gaan en dat alhoewel haar diaree gestop het, werk haar maag steeds nie soos hy moet nie. “Steeds weet ons nie hoekom hierdie pop so siek is nie, maar ons bid en vertrou dat dit binne ‘n dag of twee sommer baie beter sal gaan met haar en dat sy kan huis toe kom,” het Verna op die blad gesê. LEES OOK: Baba Mienke terug in die hospitaal Foto: Facebook. Laevelder het voorheen berig dat Mienke sewe maande oud was toe sy verlede jaar in Mbombela aan ‘n bottel gestik het. Dit het tot erge breinskade gelei en sy moes sedertdien intensiewe mediese behandeling ontvang. Verna het ook verduidelik dat Mienke een van die dae moontlik op pad Indië toe is vir stamselbehandeling. “In Indië gebruik hulle ander tegnologie. Stamselle kom uit beenmurg en dit gaan direk na die brein toe, so kanse is op sukses is net veel groter. Ons het wel ook gehoor van ‘n dokter in Parys wat soorgelyke beenmurg-stamselle doen, maar volgens ons dokter is Indië se tegnologie wat dit behels net soveel meer vooruit,” het Verna verduidelik. Dit gaan egter R600 000 kos om Mienke oor die water te stuur vir behandeling. Vir enige bydraes kan die Facebook-blad besoek word. LEES OOK: Baby Mienke Mulder is one year old 