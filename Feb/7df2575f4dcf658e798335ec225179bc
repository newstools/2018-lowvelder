 MBOMBELA – Stef Bos se Bos Innibos is Donderdagaand as die beste musiekgedrewe produksie – podium, by die kykNET Fiëstas aangewys. Bos Innibos is in opdrag van Innibos geskep en het by verlede jaar se fees gedebuteer. LEES MEER: Stef gaan bos met nuwe ‘Innie Bos’ Die toekenningsaand het by Montecasino Teatro in Johannesburg plaasgevind. Innibos se bemarkingsbestuurder, Sandra Jacobs, het Aardklop geluk gewens dat hulle as beste fees aangewys is. Innibos het die afgelope twee jaar met dié eer, waarvoor die publiek stem, weggestap. Innibos is ook die enigste fees wat sover nog elke jaar by die Fiëstas vir beste fees benoem is, en wat dit al drie keer kon wen. Jacobs het die Laevelders bedank vir hul volgehoue ondersteuning. “Baie dankie aan almal wat vir ons gestem het,” het sy gesê. “Ons maak staat op plaaslike ondersteuning van die fees, en die publiek is vir ons baie belangrik.” Vanjaar se fees, die 15de Innibos, vind van 27 tot 30 Junie plaas, met die tema, “Dis hoe ons rol”. “Ons gaan die rooi tapyt vanjaar behoorlik vir die kunstenaars en publiek uitrol,” sê Jacobs. Die feesprogram sal vanaf 1 Mei op hul webtuiste, innibos.co.za beskikbaar wees. SIEN OOK: Jennifer Zamudio deel haar #Hartgeheime