 MBOMBELA – Dit is die tydloosheid van Eugène Marais se stories en gedigte asook die sukses van die 1996-speelvak van Uit die Bloute wat gelei het tot die hernuwing van dié produksie wat vanjaar by Innibos debuteer. So sê Lizanne Barnard wat saam met musikante Leon Ecroignard, Jahn Beukes, Adam Pyjama Shark sowel as akteurs Jenna Dunster en Paul du Toit in die stuk te sien is. Verskeie gedigte en twee verhale, Salas Y Gomez en Die Lied van die Reën van Marais word in dié musiekteater gebruik. Die musiek is tegelyk klankbaan, byklanke en begeleiding vir die stories wat uitgebeeld word deur die akteurs. Paul du Toit In Salas Y Gomez word die jong boer Hendrik du Preez maande lank vasgekeer op ‘n rotslys ná ‘n rotsstorting. Hy kan die plaashuis sien waar sy jong bruid Ragel treur, maar niemand kan hóm hoor of sien nie. Later sien hy die kêrels by sy Ragel opdaag, want almal dink hy is dood. Sy pyn, depressie, angs en woede word in die storie vasgevang en deurentyd word die musiek ingespan om byklanke en gemoedstemming te skep. Die Lied van die Reën is ‘n Koranna-dwaalstorie oor water, mag, en eindelike verlossing en resoneer ná byna ‘n eeu opnuut in die hedendaagse samelewing. Also read: INNIBOS 2018 – PROGRAM Barnard het verskeie nuwe musiekverwerkings gedoen, onder meer van Marais se bekendste gedig Winternag. “Ek wou dit graag ‘n meer moderne aanslag gee,” sê sy. “Met die stemme van al die orkeslede en Ecroignard se musikale parafernalia het dit presies die klank wat ek wou hê. Ecroignard kan mos selfs uit ‘n baksteen musiek tower!” Jenna Dunsten Dunster en Du Toit is die reusetaak opgelê om die skoene vol te staan van Anna-Mart van der Merwe en Gys de Villiers wat in die 1996-weergawe van Uit die Bloute te sien was en bygedra het tot ‘n maande lange speelvak voor vol sale. Volgens Barnard is dit, buiten die jong akteurs se harde werk en talent, danksy die besondere regie van Henriëtta Gryffenberg. “Sy weet presies wat sy wil hê en hoe om die heel beste uit elkeen van die rolverdeling te haal,” sê Barnard. Also read: KaNyamazane-born actors bring powerful story to Innibos Uit die Bloute is fisieke teater én storievertelling, en die stel is gestroop om die verbeelding vrye teuels te gee.