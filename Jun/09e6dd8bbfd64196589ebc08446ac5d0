 3 Susters, deur Louis Pretorius
Met: Lizz Meiring, Nicole Holm en Margit Meyer-Rödenbeck
Regie: Tara Notcutt Die intrige daarvan is ‘n sameraping van eietydse realiteite wat skynbaar veral vroue se lewens binnedring, die effek van sosiale media op interpersoonlike waarnemings, gedragspatrone en die feit dat privaatheid feitlik ‘n uitgestorwe kommoditeit geword het, of dan selfs ‘n beskermende luukse wat skaars meer bestaan. (Links na regs) Margit Meyer-Rödenbeck, Nicole Holm en Lizz Meiring tree op in 3 Susters by Laeveld Laerskool tydens die Innibos Laeveld Nasionale Kunstefees in Mbombela, Woensdag, Junie 28, 2018. Christine, Bianca en Anel se vlug na Thailand is vertraag en die drie susters verwyl die tyd met kaarte, boeke, cappuccino’s en hulle vlymskerp tonge. Foto: Mia Louw/Innibos Die drie susters is Christine (Lizz Meiring), Bianca (Nicole Holm) en Anel (Margit Meyer-Rödenbeck). Laasgenoemde twee is (bepaald!) ‘n nie-identiese tweeling, maar word tog – al is dit nie altyd té oënskynlik so nie – in ‘n mate oorheers deur die soms erg neurotiese Christine. Hulle wag op die lughawe om na Thailand te vertrek, maar weens omstandighede buite hulle beheer word die vlug se vertrektyd steeds uitgestel. Dit laat die gemoedere tussen die drietal behoorlik wipplank ry. Lees meer: Die land se beste koeksisters by vanjaar se fees 3 Susters is baie duidelik op vrouegehore gemik en ontgin die lief en leed van verhoudings, met uiteindelik ‘n sterker aksent op dit wat van nature meer negatief kan begin uitdraai, siende dat die wagproses eintlik skaars die beste uit enige van die drie susters na vore sou kon bring. (Links na regs) Lizz Meiring, Nicole Holm en Margit Meyer-Rödenbeck tree op in 3 Susters by Laeveld Laerskool tydens die Innibos Laeveld Nasionale Kunstefees in Mbombela. Christine, Bianca en Anel se vlug na Thailand is vertraag en die drie susters verwyl die tyd met kaarte, boeke, cappuccino’s en hulle vlymskerp tonge. Foto: Mia Louw/Innibos Venyn tree in te midde van ou(er), onopgeloste beskuldigings wat heen en weer tussen die susters vlieg. Daar is maar min werklike diepgang en by tye selfs nog minder gesonde logika in die wyse waarop daar tussen hulle gekommunikeer word. Die teks is net iets té dikwels inkongruent. Dit is tipies van ‘n geval waar die temas, wat eintlik almal in die beginfase van iets wat, ideaal gesproke, heelwat dieper kon of moes ontwikkel het, bly vassteek. Lees meer: Teëspoed ry toe eerste Innibos byna in die wiele Dit is bykans heldhaftig vir ‘n byna middeljarige manlike dramaturg om die konglomerasie van temas by die horings aan te pak en nog steeds iets daarvan te maak wat die oorwegend vroulike gehoor by die openingsopvoering Woensdagmiddag bykans deurlopend laat skater het, al was karakterontwikkeling per se minimaal. Tog is die prestasies van die sterk uiteenlopende en uiters vaardige akteurs – elkeen met spesifieke kwaliteite wat opvallend is – dikwels ‘n genot om sélfs, te midde van die chaos wat hulle met hul optredes veroorsaak, te aanskou.
• Saterdag 30 Junie om 14:00 by Laeveld Laerskool. Tydsduur: 90 minute.
 Prys: R142.