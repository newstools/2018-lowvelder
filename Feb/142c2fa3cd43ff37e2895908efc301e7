 MBOMBELA – Oplettende verbygangers en motoriste in die Laeveld en langs die platorand sal opmerk dat daar telkens nuwe Jock Trek 1985-tekens langs die paaie verskyn. Die inwyding sal saamval met die jaarlikse Laeveld Boekefees by Casterbridge van 17 tot 19 Augustus wanneer die langverwagte boek oor die ou trekroete, Forgotten Tracks and Trails of the Lowveld and Escarpment, deur dr. Gerrit Haarhoff, bekend gestel word. Die boek sal onder meer as ‘n gids vir die Jock Trek 1885-roete dien. Elkeen van die 35 roetemerkers word hier beskryf, tesame met sy belangrikheid en ook die verwysing na die plekke in die boek Jock of the Bushveld, wat die vroeëre transportryer, Percy Fitzpatrick in 1907 gepubliseer het. Lees ook: Op soek na ou wapaaie van weleer Nog ‘n landmark met ‘n storie. Bongi Nkosi, Vic Bosch, Senzo Mazibuko, Reason Mabuza, Elvis Mmola, Danie Cilliers en dr. Gerrit Haarhoff pas nadat die 15de roeteaanwyser op die bo-ent van Delagoosberg op die pad tussen Witrivier en Sabie naby Kruisfontein geplant is. Die boek is as kinderverhaal geskryf en bevat talle verdigsels. Dit is heel moontlik ‘n samestelling van die avonture van talle honde op die trekpad. As beskrywing van die transportroetes tussen Lydenburg en Barberton na die hawe by Delagoabaai is die Jock of the Bushveld-boek egter heeltemal in die kol. In daardie opsig het dit geweldig bygedra tot die navorsing oor die hoofstuk wat handel oor hierdie spesifieke roete en tydperk, het Haarhoff gesê. Die Jock Trek 1885-toerismeroete is reeds in 1952 ingestel om die plekke aan te dui waar die ou transportroete tydens die goudstormloop van die laat 1800’s tussen Lydenburg, Barberton en Delagoabaai geloop het.
Brons roeteaanwysers is toe op plekke geplaas waar die nuwe paaie hierdie ou roetes gekruis het of plek-plek mee geloop het. Hierdie onderneming is weer in die 1980’s voortgesit om die eeufees van die transportryersera te vier. Nuwe navorsing en nadere kennis van plekke en gebeure die afgelope twee jaar, het nou gelei tot die aanbring van meer van die aanwysers. Lees ook: ‘n Berg met baie stories Dr. Gerrit Haarhof doen die afronding aan die nuwe Jock-teken bo-op Rowerspas. Amptelike padborde om plekke van belang en vergete name aan te dui word ook op plekke aangebring.
Die roete oor die platorand en deur die Laeveld en die Nasionale Krugerwildtuin, sal uiteindelik nie minder nie as 35 van hierdie wegaanwysers hê – met nog twee later in Mosambiek. Die projek word deur ondernemings en individue geborg, onder meer die masjienerie en gereedskapsverhurings-maatskappy Talisman van Danie Cilliers op Mbombela met gesofistikeerde boormasjiene en lemme wat deur die vervaardigers en verspreiders van Hilti-toerusting tot die beskikking gestel is. Enersel Tegnologie van Pieter Jacobs is ‘n diensverskaffer wat hoogspanning-kraglyne op kontrak vir Eskom oprig. Die ander borge is Casterbridge Leefstylsentrum by Witrivier van Louis van der Merwe en Pull Scar Timber Company van Vaughan Lascalle. Lees ook: Wees ‘n man – kyk haar in die oë en sê dit Die afgelope naweek is die uitkykplek oor die Laeveld aan die bopunt van die bergpas op die R537 tussen Witrivier en Sabie skoongemaak en gemerk. Hier het die ou wapad reguit teen die hang afgeloop. Die hele platorand hier het vroeër as Delagoosberg bekend gestaan. Die werklike ligging van Paradise Camp naby Graskop waar die transportryers in die somermaande natuurlike hout geoes het en na die myne aangery het, is ook intussen bepaal en gemerk. Bo-op Rowerspas tussen Lydenburg en Pelgrimsrus is die wegaanwyser ook al twee keer vantevore van die rotswand afgebreek. Die keer is ‘n behoorlike holte in die klip gemaak en die ronde merker versigtig versink om die gereelde vandalisme te beperk.