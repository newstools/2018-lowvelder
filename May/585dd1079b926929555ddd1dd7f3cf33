 MBOMBELA – Stories en kwinkslae, blinkertjies en ‘n rok. Hulle sê hy het meer talente as kostuums in sy kas en hy het sy immergewilde, jaarlikse konsert by die hoërskool geopen met sang wat die gehoor meegevoer het, met die woorde, “I’d give everything to fall in love.” Hoewel hy nie noodwendig verlief geraak het nie, het die gehoor opnuut verlief geraak op hom en voorwaar aan sy lippe gehang.  In die kabaretstylvertoning het Nataniël, begelei deur die wêreldberoemde pianis Charl du Plessis, talle van sy eie liedjies gesing en ook een van die kunstenaar Diana Washington, “met wie ek die afgelope paar maande ‘n obsessie het. Sy het my oë oopgemaak vir alternatiewe leierskap wat ek glo weer hoop vir die wêreld gaan bring.”  Sy skreeusnaakse staaltjies het die gehoor laat huil van die lag met gesegdes soos: “Ek het so erg gebewe soos ‘n persoon wat die eerste keer iemand by die werk soen,”; “hy’s nie ‘n rasis nie, hy weet net waarvan hy hou”; “‘n vel so bleek soos ‘n kommunistiese gimnas” en “hy het gelyk soos daardie mense wat op TV praat na ‘n ramp – mooi maar verniel.” Hy het ook sy talent vir improvisering gewys toe iemand in die gehoor hoes en hy terugkap met: “Ons is bly jy kon jou laaste dag hier by ons deurbring.” LEES OOK: Onderbergse ontwerper steel die kollig  Gedurende die vertoning het hy ‘n paar keer van kostuums verander wat ‘n jas vol weerkaatsende spieëltjies en ‘n kleurryke baadjie ingesluit het. Riaan Loubser van Unigrad College, wat die vertoning georganiseer het, het gesê dit is nou al die 12de jaar wat Nataniël as deel van ‘n studenteprojek in die Laeveld kom optree. “Aan die beginjare was mense maar skrikkerig om na hom te kom kyk, maar vanaand is die saal volgepak en deesdae kan mense nie genoeg kry nie.”  Nataniël het ook vertel dat hy bang is om sag te sing want “my grootste vrees is dat my laaste ding op aarde iets sag is.” As Dinsdagaand sy laaste aand was, hoef hy beslis nie daardie vrees te hê nie want hy het sy stempel weer eens hard en duidelik in die Laeveld afgedruk en gewys waarom hy een van land se beste kunstenaars is. LEES OOK: Hoërskool Nelspruit se 2018 skouspel 