 MBOMBELA – Niks sê dis Kersfees soos om die glimlag op ‘n kind se gesig te sien nie. Dit was duidelik toe die kinders van Huis Betlehem Donderdag by Riverside Mall en Emnotweni ‘n heerlike Kersbederf ontvang het. Julia Burger, bemarkingsbestuurder van Laeveld Media, kleur in saam met een van die kinders en Erize de Lange van Hoërskool Bergvlam. Dié was danksy die samewerking van Laeveld Media en Emnotweni, omdat hulle voel dat elke liewe kind ter wêreld ‘n gelukkige Kersfees verdien, ongeag hul omstandighede. LEES OOK: Nege redes om Huis Betlehem te help Huis Betlehem is in 1999 in Witrivier deur André en Marlene van der Merwe gestig en is ‘n veilige heenkome vir hawelose kinders, of dié wat deur ‘n hofbevel van hul ouers weggeneem is. Hier is hulle tans ook die huisouers. Een van die seuns het sy eie diere uit ballonne gevou. Daarna is die Nelspruittak van die organisasie ook gestig. Tussen die twee takke huisves hulle tans 13 kinders waarvan sewe nou by vakansieouers is. Die ander ses opgewonde gesiggies het saam met André en Marlene om 10:30 by Wimpy Riverside Mall aangekom. Die kinders het ook vir Kersvader ontmoet. Hier is hulle bederf met kos, gesigverf, ballonne en ‘n speelarea. Die finaliste van Mnr. en Mej. Bergvlam was daar om ‘n ogie oor die kinders te hou en saam met hulle die dag te geniet. Van hier het die kinders na Movies @Emnotweni gegaan waar sommige van hulle vir die heel eerste keer in ‘n rolprentteater was. Die Mnr. en Mej. Bergvlam-finaliste saam met die kinders by Milky Lane. Die dag is afgesluit met speletjies in die speelarea en reuseroomyse by Milky Lane. Laeveld Media het ook aan elkeen van die kinders ‘n geskenk oorhandig wat hulle op Kersoggend kan oopmaak. LEES OOK: Bateleur Estate honours its residents for bringing light to others Die klein-advertensieafdeling het hiervoor ‘n bydrae gemaak. Hulle hardloop ‘n snoepwinkel vanuit hul kantore vir die maatskappy se werknemers. Winste word dan jaarliks teruggeploeg in die gemeenskap. Nandus Bingle en Erize de Lange van Hoërskool Bergvlam, huisma Marlene van der Merwe, kompleks algehele bestuurder en direkteur van Emnotweni Adam MacIntyre, huispa André van der Merwe en Zandalee Bean en Braam Vermeulen van Hoërskool Bergvlam. Afgesien van die Kersbederf is alles egter nie maanskyn en rose by die organisasie nie.
Hulle benodig tans nuwe huisouers vir die Mbombela-tak nadat die voriges afgetree het. Enigeen wat belangstel kan Mariaan Lourens kontak by 079-490-5095. Aansoeke sluit 8 Januarie.