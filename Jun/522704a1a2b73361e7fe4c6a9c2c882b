 MBOMBELA – Die soektog na ‘n leeumannetjie wat Laevelders vir byna ‘n week op hulle tone gehad het, het uiteindelik vrugte gewerp toe hy Saterdagoggend op die Longtompas vasgetrek is. Video: Escaped Lion captured at last Die eerste waarneming van die leeu het Dinsdagaand soos ‘n veldbrand versprei toe ‘n lid van die publiek dit aanmeld, maar sonder ‘n spoor of leidrade van die leeu se ligging, was die soektog uiters moeilik. “Só ‘n rondloperleeu kan tot 30 kilometer in een aand wandel,” het Mpumalanga Toerisme en Parkeraad (MTPA) se veaarts, dr. Ferreira du Plessis gesê. Omdat die leeu nie in sy eie omgewing is nie, is sy gedrag ook aansienlik anders. Daaropvolgende vals berigte en foto’s het die MTPA se soektog verder bemoeilik en geld, tyd en energie is daarop gemors.
Die eerste konkrete leidraad is Saterdag ontvang. Die leeu wat aan ‘n jong bees wat vermoedelik die vorige aand doodegbyt is, se karkas gesmul het, is vroegoggend deur ‘n onbekende motoris op die R37 opgemerk. UPDATE: Escaped lion still on the loose in the Lowveld Die MTPA is dadelik in kennis gestel waarna ‘n volskaalse soektog van stapel gestuur is. Die poging het egter gou vrugte afgewerp toe Du Plessis en karnivoorwetenskaplike Gerrie Camacho die leeu op dieselfde plek waar dit aangemeld is, teëkom. Du Plessis kon maklik ‘n kalmeermiddel in die vorm van ‘n pyl toedien, met die doel om die dier te immobiliseer en te verskuif. Die leeu is egter die skrik op die lyf gejaag en het in digte bosse gaan skuiling soek. “Dit was ‘n senutergende soektog. Die kalmeermiddel skop na ongeveer sewe minute in en na slegs 90 minute sou die leeu weer by sy volle bewussyn wees,” vertel Du Plessis.
Die span moes deur digte bosse kruip om die leeu te soek, en die rare 10 %-kans dat die kalmeermiddel nie gewerk het nie, in die gesig staar. Maar, die middel het in hulle guns gewerk en met behulp van honde en ‘n hommeltuig was die soektog suksesvol. “Soos die kalmeermiddel begin uitwerk, het die mannetjie van ongeveer 10 jaar oud begin bykom en die honde het dit opgemerk. ‘n Tweede dosis kalmeermiddel kon toegedien word en nadat die leeu deeglik ondersoek is, is hy na ‘n aanhoufasiliteit naby Mbombela verskuif.”  ‘n Moeilike besluit berus egter nou by die MTPA. Du Plessis verduidelik dat die verskuiwing nou met sorg oorweeg moet word. “Dit is onbekend of die leeu uit die Nasionale Krugerwildtuin (NKW) ontsnap het, so ons kan hom nie blindelings daar vrylaat nie. Dit kan ‘n reusegevaar vir die leeu-ekologie inhou. Verskuif ons hom na ‘n reservaat wat naby ‘n beesboerdery is, hou dit die gevaar van nóg vee-vangste in,” het hy verduidelik. Du Plessis wil graag sy dank betoon aan elkeen wat die verskuiwing van hierdie leeu moontlik gemaak het.