 BMW Suid-Afrika het onlangs die nuwe 5-reeks in die Suid-Kaap bekendgestel en ons was daar. Die nuwe model is nou reeds die sewende generasie sedert die sewentigerjare en is nou meer as ooit tekenend van waarvoor die vervaardiger vandag bekendstaan, naamlik suiwer bestuursgenot.
BMW beskryf die nuwe model as a business athlete, en ná my tyd agter die stuur moet ek erken, die beskrywing is in die kol. Die nuwe model is luuks – eintlik oordadig luuks – en in vele opsigte op dieselfde vlak toegerus as die vlagskip-7-reeks. Tog is die sportiwiteit- en verrigtingseienskappe waarmee die 5-reeks oor die jare vereenselwig is, steeds onmiskenbaar daar. Die eienskappe om die beeld van ‘n suksusvolle besigheid na buite te basuin, is daar maar die aggressiewe sportiwiteit en spoed waarmee ‘n lenige atleet geassossieer word, is onder die luukse metaaljas verdoesel. Vir die bekendstelling by die bekende Oubaai Golfoord buite George, het BMW vier modelle beskikbaar gestel, almal behalwe een, met die sportiewe M-Sportpakket toegerus. Also read: More than a pound of Pandas Twee dieselenjins, die 520d en 530d, asook twee petrolenjinmodelle, naamlik die 530i en 540i was beskikbaar. Al hierdie enjins was toegerus met turbokrag en BMW se heerlike outomatiese 8-spoed-ratkaste. Aandrywing vir die 5-reeks is steeds deur die agterwiele. Al die modelle is beskikbaar in drie verskillende afwerkingspakkette, naamlik Sport Line, Luxury Line en die meer sportiewe M-Sport. Die voorkoms buite is meer 7-reeks as 3-reeks met veral die kantprofiel wat sterk ooreenkomste met die nuwe 7-reeks bied. Die nuwe model is ‘n paar millimeter langer en ook effe breër, maar weeg nietemin so 100kg ligter as die uitgaande F10 model. Amptelik is die nuwe Vyf bekend as die G30-generasie. Voor vloei die nuutontwerpte hoofligte ineen met die sierrooster en bied die M-Sport se afwerking groot luginlate wat weerskante laag in die lugskort geplaas is. Die enjinkap se sterk lyne word voortgesit langs die sye met die flanke wat wyd oor die 19-duim-agterwiele met breë laeprofielrubber bult. Agterlangs is dit die twee uitlaatpype weerskante (standaard op al die modelle) wat ook tot die sportiewe element in die ontwerp bydra. Ligter, slanker met ‘n klasleidende sleursyfer is die 2017 5-reeks inderdaad atleties – daar waar dit saak maak – op die pad natuurlik! Al die modelle is so 10% vinniger en ten spyte daarvan dat die enjins uit die vorige model gebruik word, is daar gemiddeld so ‘n 11% verbetering op brandstofverbruik. Binne kan die luukse kajuit van die nuwe Vyf tereg eerder as dié van ‘n kleiner 7-reeks beskryf word. Groot, knus sitplekke oordadig beklee in sagte nappaleer, verwelkom insittendes en bied heerlike gerief en steun. Die M-Sport se afwerking is sigbaar in die sportstuurwiel, -rathefboom en by die deurdrumpels. Pragtige hout-, swart oniks- en gepoleerde aluminiumafwerkings bring smaakvolle afronding in die weelderige kajuit. Instrumentasie vertoon digitaal, maar is steeds analoog en lyk nietemin modern. Uiteraard is die lys standaard elektroniese toerusting en bestuurderhulpstelsels omvattend en bied die nuwe Vyf gelykmatige vlakke van bestuurder- en passassiersgerief soos wat in München se 7-reeks- vlagskip tentoongestel word. Die lys van al die toerusting is hopeloos te lank vir hierdie rubriek, maar wat wel uitgestaan het, is die multisone-klimaatbeheer wat nou via ‘n digitale raakskerm met verstommende aandag aan gedetailleerde funksionaliteit, beheer word. BMW se baanbreker iDrive-stelsel is vir die soveelste maal vernuwe en verbeter vir die 5-reeks en bied nou onder meer in die voorblad ses hooftemas wat in horisontale blokke vertoon word op die heelwat groter hoëdefinisie- kleurskerm middel bo in die voorpaneel. Hierdie blokke bied onder meer toegang tot “Media”, SatNav en BMW se uiters slim en innoverende “Connected Drive”. Elke blok/opsie maak oop met bloot die aanraking van ‘n vinger en vertoon dan op die volle grootte van die skerm. “Gesture Control” is ook beskikbaar waar jy die stelsel met blote handgebare kan “bedryf”! Met my groterige hande het dit maar getêre, maar uiteindelik het die stelsel heel goed gewerk. Die stelsel bied ook gedeeltelike selfbestuur met verskeie funksies soos outomatiese remming ten einde botsings te vermy, asook om die motor binne die verkeersbane te hou. Verder kan die stelsel jou afspraakboek in jou slimfoon lees en sal in samewerking met die RTTI-verkeerstelsel en die motor se navigasie, ‘n boodskap aan jou stuur dat jy, weens verkeersprobleme, vroeër sal moet vertrek as jy betyds vir daardie belangrike sakeafspraak wil wees! Daar is ook ‘n koordlose laaier vir ‘n slimfoon in die paneel voor die rathefboom waar jy bloot jou foon kan plaas en die battery outomaties sal herlaai. Eerste prys gaan egter aan die jongste 5-reeks se nuwe slimsleutel. Op die sleutel is daar ‘n digitale kleurskerm wat jou toelaat om buite by jou pelle op die grasperk te staan en met die slimsleutel jou nuwe Vyf se vensters oop en toe te maak, die motor se funksies na te gaan, lugversorging aan te skakel om in ‘n verkoelde kajuit in te klim, of selfs beter nog, om jou motor met die sleutel in die oprit in te ry en netjies te parkeer! Die 0-100km/h-lopie word in 7,7 sekondes afgedraf en brandstofverbruik word aangegee as 4,5liter/100km. Die baba in die reeks is die 520d wat aangedryf word deur ‘n viersilinder-turbodieselenjin van 1 995cc met 140kW en 400Nm se piekkrag. Die 530d kry krag van ‘n reguit 2 993cc-sessilinderenjin met turboaanjaging. Piekkraglewering word aangegee as 195kW met ‘n indrukwekkende 620Nm se piekwringkrag wat die motor van 0-100kn/h in slegs 5,7 sekondes laat versnel. Amptelike verbruik word aangegee as 4,9liter/100km in ‘n gemengde siklus van ooppad en stadverkeer. Die 530i gebruik ‘n viersilinder-petrolturboenjin van 1 998cc wat 185kW en 350Nm lewer. Die 0-100km/h-lopie neem slegs 6,2 sekondes en brandstofverbruik is amptelik 5,9liter/100km. Topmodel in die reeks (totdat die M5 sy buiging maak) is tans die 3,0 liter-540i met reguit sessilinderenjin met ‘n gewillige 250kW se piek verrigting en 450Nm se wringkrag. Platvoet hardloop die 540i die 0-100km/h in slegs 5,1 sekondes af, wat verstommend is gegewe die groot bak. Brandstofverbruik word aangegee as 6,9liter/100km. Tydens die bekendstelling het ons die pragtige oop bergpasse rondom George na Oudtshoorn behoorlik beproef en met ‘n kombinasie van ooppad- en kronkelpadry kon ons die nuwe Vyf se atletiese en padhouvermoëns behoorlik beproef. Tipies BMW was al die modelle se paddinamika en hantering uitstekend. Goeie terugvoer is van die pad deur die stuurwiel verkry met die motors wat skitterend gebalanseerd was deur hoëspoeddraaie. Die voorste veerstelselkombinasie van dubbelmikke en McPherson-stutte maak skerp stuurinsette en uitstekende greep deur die voorwiele moontlik, terwyl die groot motor gebalanseerd en geplant voel. Also read: Classic Ford styling an upmarket upgrade Met die aktiewe stuurstelsel wat die agterwiele effe stuur, het dit aanvanklik gevoel of ek deur die draaie drift, maar nadat ek die balans en greepvlakke van die motor se agterwiele geleer ken het, was kort, skerp en vinnige draaie ‘n heerlike ervaring! Die stelsel draai die agterwiele drie grade in die teenoorgestelde rigting onder 60km/h wat parkering en stadsbestuur vergemaklik. Alles wat ‘n suksesvolle besigheidsman in sy motor sal wil hê. Na twee dae se heerlikheid agter die stuur van die vier modelle in die reeks, is my keuse die 530d. Die diesel se uitsonderlike verrigting het my verbaas. Terwyl die 540i ‘n heerlike klankbaan het as jy in Sport-modus platvoet deur die ratte jaag, was dit die 530d se 640Nm wringkrag wat my hart gesteel het. Effe stadiger oor die die 0-100km/h-lopie, gee die 530d se verstommende brandstofverbruik as jy suutjiesvoet ry, die deurslag. Tog sal die slimmer koop wees om die 520d nader te trek, want die klein dieseloond is suinig met die sous, lekker gewillig en het geensins kortasem deur die bergpasse gevoel nie. Also read: Join Land Rover and spread hope to underpriviledged Die nuwe 5-reeks is baie luuks, prakties, tegnologies gevorderd en selfs slim. Tog beskik die nuwe Vyf ook oor atletiese vermoëns wat uitstekende paddinamika en sportiewe hantering bied vir ‘n opwindende bestuurservaring eie aan BMW se mantra, Sheer driving pleasure.