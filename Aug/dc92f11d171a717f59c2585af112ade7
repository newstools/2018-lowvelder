 Met die onlangse bekendstelling van die eksklusiewe X-Rider Black Edition-model, het Isuzu Motors Suid-Afrika (IMSA) ‘n verdere model bygevoeg tot sy gewilde reeks dubbelkajuitbakkies. Terwyl die X-Rider-model tydens die bekendstelling in 2016 as ‘n beperkte model met net 700 eenhede bedoel was, het die gewildheid egter so toegeneem dat Isuzu in Suid-Afrika sedertdien besluit het om die X-Rider as ‘n permanente model in die Isuzu-bakkiereeks te vestig. Nou het die vervaardiger besluit dat ‘n spesiale X-Rider-dubbelkajuitmodel met unieke kenmerke en eksklusiewe stilering, verdere stukrag tot die reeks se gewildheid kan voeg. ALSO READ: Hear the Speed Triple growl Die nuwe X-Rider Black Edition-dubbelkajuit se bakwerk word afgewerk met die eksklusiewe “Black Meet Kettle”-verfkleur wat ook op die B-pilare gebruik is en bydra tot die spesiale model se aggressiewe en unieke voorkoms. Die unieke bakkleur komplementeer die X-Rider-stileringspakket. Ingesluit in hierdie pakket is onder meer swart beskerming vir die voorste buffer, hoofligte met geïntegreerde LED-dagryliggies, sowel as misligte in die voorste lugskort. Die sierrooster is ook swart met ‘n prominente rooi Isuzu-kenteken in die middel. ALSO READ: The mother of biking in the Lowveld Die laaiklap agter kry die “X-Rider”-logo terwyl die laaibak met ‘n swart seil-bedekking toegemaak word. Verder is ‘n fris swart rolstaaf waarop die “X-Rider”-logo duidelik sigbaar is, op die laaibak agter die kajuit gemonteer. Swart kantskorte onder die deure rond die sykant se prentjie netjies af. Die Black Edition ry op 18-duim- swart allooiwiele met 255/60-bande. Swart leerafwerking met rooi stiksels vir die sitplekke, ratkieriehulsel en deurpanele asook op die stuurwiel met die rooi Isuzu-kenteken, tref die oog. Ook die kajuit is spesiaal afgewerk om die Black Edition eksklusief te maak.  Die “X-Rider”-logo is op elke koprus van die voorste sitplekke aangebring wat ‘n sportiewe voorkoms aan die kajuit verleen, terwyl die swart glansafwerking om die luggate, radio en in die voorste instrumentepaneel die kajuitafwerking komplementeer. ALSO READ: You are paying 9.1% more for a beer than a year ago Die Isuzu X-Rider Black Edition is toegerus met Isuzu se betroubare 2,5-literdieselenjin. Piek kraglewering is 100kW met 320Nm maksimum trekkrag wat reeds vanaf 1 800r/min beskikbaar is en die X-Rider in staat stel om 2,1 ton met gemak te sleep. Aandrywing by die nuwe model bied kopers ‘n keuse van 4×2 of 4×4, maar slegs ‘n vyf-spoedhandratkas word aangebied. Die Isuzu-bakkiereeks word verkoop met Isuzu Motors SA se “Isuzu Complete Care”-pakket standaard ingesluit by die prys. Dit bied aan kopers ‘n vyf-jaar/120 000km omvattende waarborg en Isuzu-padbystand, ‘n vyf-jaar/onbeperkte kilometer roeswaar-borg asook ‘n vyf-jaar/90 000km diensplan. Dienstussenposes is 15 000km of 12 maande. • KB250 Dubbelkajuit X-Rider Black 4×2 H/R: R426 300
• KB250 Dubbelkajuit X-Rider 4×2 H/R:
R407 800
• KB250 Dubbelkajuit X-Rider 4×4 H/R:
R454 100.