 MBOMBELA – Die Laeveldse Voortrekkers het verlede Maandag hulle opedag by die Gereformeerde Kerk in West Acres gehou. Dit was ‘n geleentheid vir ouers en hul kinders om die organisasie van nader te leer ken en te sien wat hulle alles aanbied. By die Voortrekkers leer kinders nie net van groot geskiedkundige gebeurtenisse in die land nie, maar word ook allerhande vaardighede aangeleer.  Die beweging is in 1931 in Bloemfontein gestig en gee die jongklomp opleiding in die Voortrekkers se metode vir leierskapontwikkeling. Dit is dié van kultuur, avontuur en die bewaring van die natuur. Lede kom elke Maandag by die kerk bymekaar.  “Die Voortrekkers lei die kinders op in leierskap want nie almal kan in die gewone manier geleer word nie,” verduidelik kommandoleier Hannes van Wyk. Deur die aktiwiteite leer hulle meer oor hulself en so word hul leierskapseienskappe gevind.  Ansie Huyser, wie se kinders reeds lede is, het nog ouers saam met haar gebring om aan te sluit. “Kinders kom in wisselwerking met dié van ander skole en leer baie oor spanwerk,” sê sy.  Maandag was daar 15 inskrywings. Ledegelde beloop R750 per kind per jaar. Gedurende skoolvakansies gaan hulle op kampe waar hulle meer oor die natuur, kultuur en avontuur in ander gebiede in die land leer.