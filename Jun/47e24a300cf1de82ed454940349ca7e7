 Die afgelope naweek het verskeie tennisbane in die stad gewemel van jong belowende tennisspelers by die laaste geslote toernooi van die jaar.
Gedurende die sogenaamde tennisjaar word vyf geslote toernooie gespeel waartydens die ranglyste opgestel word. Daarna word die interdistrikspanne saamgestel wat teen Wes-Mpumalanga en die Hoëveld speel. Die vyfde en laaste geslote tennistoernooi het Vrydag en Saterdag by onderskeidelik Van Riebeeckpark, Matumi en Hoërskool Nelspruit plaasgevind. Volgende op die program is die aankondiging van die interdistriktespan. Die interdistriktetoernooi vind vanjaar vanaf 24 tot 26 Augustus op eie bodem teen Nkangala en Gert Sibande plaas. Daar word beoog om die interdistriktespan kort na die skoolvakansie aan te kondig.
Dié geslote toernooi sorg altyd vir groot opwinding en daar was die afgelope naweek oudergewoonte geen tekort aan strawwe kompetisie nie. Onder die o/18-seuns het Du Toit Wessels vir Hayden Loffler 6/3 en 6/2 geklop. Na ‘n naelbytstryd het die o/18-dogter Lize van Biljon, vir Michelle Boshoff 3/6, 7/6 and 10/8 die loef afgesteek. JP Visagie het egter teen Ruben le Roux in die stof gebyt toe laasgenoemde albei wedstryde oortuigend 6/1 en 6/2 wen.
Die o/15-dogter Beaulah Alberts het vir Tammy Fourie 7/5 en 6/2 gewen, terwyl Dian Venter, Christian Smith se doppie 6/1 en 6/2 geklink het. Lize Oosthuizen het met haar kop omhoog van die baan afgestap toe sy vir die eerste maal daarin kon slaag om vir Arili Boshoff te klop.
Verder het die o/11-seun John Duncan vir Christiaan Bezuidenhout gewen, en Gabriella Koekemoer het vir Joslin Boshoff gewys wie’s baas.
In die o/13 B-afdeling het Luhan van Wyk vir Kambui Muanantath oortuigend geklop. Also read: Karmia kry vir die derde jaar die goue medalje  