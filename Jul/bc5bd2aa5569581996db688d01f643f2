 Dit laat my dink aan oorle Jan Spies wat altyd, as hy ‘n ding so van diep uit sy siel geniet, gesê het: “Man, dis nou ryk en lekker soos moedersmelk.” En daai Namakwaland-aksent van hom het die uitdrukking sommer groot gewigtigheid gegee.
D it was tyd om die kos-crawl en langtafelete-resep te verander. Die Verrassingsete-konsep was toe geskep deur Troubelene Diedericks en Hetta Saunderson. En natuurlik, dié ding kan net werk as jy ‘n energieke sjef soos Mareli Visser by die mengsel inwerk.  Voeg hierby goeie kos, goeie wyn en al die saamlopende kleure en geure, en Suid-Afrikaners kan baie gou luidrugtig raak om die etenstafel. En grote griet! Hy is kort maar die man het ‘n hoendervleismaak-stem wat luidrugtigheid vinnig aanhelp en omskep in genot van die eerste water. Ek verwys natuurlik na die sanger Kevin Leo. Hy het as “konsertmeester” opgetree. Die verrassings-elemente van die ete het by aankoms begin met ‘n melktertdrankie onder begeleiding van Casterbridge se marimba-groep. Read more: Wonde van Grensoorlog sny tot in nageslag Aan tafel was klein wit papierbakkies met rooi en groen balletjies, elk gerat om gaste aan ‘n ander geur en tekstuur voor te stel. En natuurlik toe Kevin, al spelende met ‘n groot stuk deeg uit die kombuis kom, was gaste nie seker wat om te verwag nie.
Mareli het gou die spyskaart verduidelik en toe word die hoofmaal op plankborde bedien – koue vleis, ‘n graanbroodjie, hoenderrepies, kaas en verskillende smere. En wel, die gaste het, so saam met ‘n glasie of meer van die Van Loveren-wyne, korte mette hiervan gemaak. Rocco de Villiers, met sy groen klavier en al, daag toe ook op en vertel van sy ervaring agter op die bakkie, ‘n Ford Wildtrack nogal, wat gaste laat skater en voete stamp het saam met die musiek.  En so tussen alles deur, word daar aan ons tafel geskerts en bespiegel oor rugby, politiek en meer terwyl die wyntjie die gelaat effe sagter en die gemoed heelwat meer verbruikersvriendelik stem.
Kevin se vertolking van Gé Korsten se “Liefling” en ook daai ander ou bekende, “Cry to me” van toenterjare, dink ek, het baie herinneringe opgeroep want ek kon die stilheid op die gesigte waarneem. Read more: So word die manne van die muise geskei Die volgende verrassing was ‘n bokskoek. En raai wie maak toe sy verskyning – Neels van Jaarsveld. En sy ritmiese rap-item spoor toe van die nou avontuurlustige gaste aan om dansvaardig te raak.
Nagereg is bedien, Kevin het afgesluit met “Lied van die Lewe” en toe is dit tyd om te groet. En nou sit ek, en ek betrag die mense. Ek dink aan Rocco agterop daai bakkie, koeksisters, Kevin met sy deeglyftaal en hoe die tannies hom oorval by die deur, Mareli se energieke persoonlikheid, en ek wonder hoe mense die verrasingsete beleef het?
Ek hou van die langtafel ding. Ek hou van die uitbundigheid wat reaksies van almal ontlok – die kos wat jy met jou vingers kan eet en natuurlik, die verrassings. Hetta en Troubelene kan ontspan. Die resep werk!