 MBOMBELA – Ek het vroeër al gehoor van die plankie vir ses maar om dit self voor jou op die tafel te kry, is gewis ‘n belewenis. Voorwaar ‘n fees van die vleiseters – veral na die voorgereg wat ‘n eg tradisionele skilpadjie of skaaplewer in netvet was. Dit is bedien met ‘n lekker vars groenslaai. Volgende keer maak ek hiervan ‘n etetjie op sy eie.  Gebraaide skaapkotelette, ‘n dik kruisskyf om te deel, gebakte varkmagie, goeie boerewors, gebakte aartappel, gebakte groente, pap en sous, aartappelskyfies en allerhande happies soos ‘n knoffelbroodjie en krakerige diepgebraaide uieringe – alles is nie altyd dieselfde nie. Die nagereg was eenvoudig. Ruim snye van ‘n uitstekende varsgebakte wortelkoek. Die Laeveld Lekkerbekke is ‘n groepie tafelgenote wat reeds meer as vyf jaar so by interessante eetplekke byeen kom. Daar is meer name op die lys, maar net 30 kan op ‘n keer meedoen. Die ander geniet weer met die volgende ete voorrang. Die plankie vir ses. Marius Bakkes, ‘n stigterslid van die Lekkerbekke en gereelde skrywer oor kos en eetplekke, die kok en braaier, Nicolas Khoza, Jacqueline Wilsenach van The Crafty Butcher met Marius de Beer van Distell, makers en verspreiders van Nederburgwyne. Die eerste samesyn was in Augustus 2012 toe almal mekaar toevallig by ‘n bekendstelling van Nederburgwyne by Ons Hoofkantoor raakgeloop het. Dit het tot volgende etes gelei, die naam wat gegee is, en het die drink van verskillende wynreekse en soorte uit die Nederburgstal, tradisie geword. Vandag is Nederburg die Lekkerbekke se wyn van voorkeur ofskoon Distell, die wynborg sedertdien, ook gereeld ander wyne op sy rak aan hulle bekendstel. Dié keer was dit die gewilde wyngenoot met braaistukke, Nederburg Baronne. Die groot bederf was egter die uitstekende Nederburg Winemaster’s Reserve Chardonnay – vir die Laevelders onder ons wat liewer ‘n witwyntjie met sy someretes verkies. Gereelde uiteters word vir getroue tafelkamaraadskap met balkies bekroon. Hier ontvang Regina en JD Dill erkenning vir hul afgelope 36 etes. Links is Cecilia en Danie Cilliers van Tallisman-verhurings wat die balkies borg. Dis ‘n volronde wyn – lig ge-eik, wat maklik met swaarder geregte geniet kan word. Die proenotas lui: Suurlemoengroen van kleur met geure van koejawel en sitrus en ligter tone van vanielje en eik. Op die tong gee dit verfrissende sitrus- en appelkoossmake met die kenmerkende romerigheid van ‘n chardonnay.  Die plaaslike kosblogger, Colyn Serfontein wat as mededeelsame tuiskok, groot aanhang in die kuberruimte geniet, het ook onlangs ‘n gunstige mening oor The Crafty Butcher uitgespreek: “Ter opsomming… Die Crafty Butcher in Nelspruit sal my sekerlik weer sien. Die kos was ‘n fees en die atmosfeer en ligging is baie lekker.” 