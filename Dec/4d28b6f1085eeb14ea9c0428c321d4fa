 WITRIVIER – Victoria Sibambo is Laerskool Witrivier se duxleerling vir 2018. Sy het ook tydens die skool se onlangse prysuitdeling met die WR Ladies Tablers-trofee vir Engels as huistaal, die Hi-Tech-trofee vir ekonomiese bestuurswetenskap, die L.K.-trofee vir natuurwetenskap, en die Hein van Wyk-trofee vir lewensoriëntering weggestap. Die hoofleiers vir volgende jaar is ook by die geleentheid aangewys. Hulle is Johann Grimbeek (hoofseun), Rosemarie Oberholzer (hoofdogter), Jenilee Niewenhuizen en Tanya Delport (onderhoofdogters), Henno Hattingh en Markus Muller (onderhoofseuns). Onder die ander toekennings tel die volgende: Amé Quinn is die senior sportdogter van die jaar en ook die senior swemmer van die jaar, terwyl Michael Swanepoel as senior sportseun van die jaar aangewys is. Meryke van Jaarsveld het die hoof se toekenning ontvang en Vian Snyman die Alf Pelser-trofee vir aktiewe betrokkenheid. Presteerders in die onderskeie sportkodes sowel as in akademiese vakke het ook erkenning gekry. Tydens die juniors se prysuitdeling is Mmopa Seakamela vereer vir die beste junior dogtersprestasie en Mikhenso Nyakane vir die beste junior seunsprestasie. Dian Lubbe is die junior sportseun van die jaar. Marnè Pretorius het die junior kultuurtoekenning vir die jaar gekry.