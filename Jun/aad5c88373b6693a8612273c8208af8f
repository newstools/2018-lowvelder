Toe die aankondiger Riaan Loubser akteur en komediant Hannes Brümmer as een van SA se snaaksste mense bekendstel, was ek skepties. Daar’s die Snorseun Schalk Bezuidenhout, en selfs Leon Schuster by vanjaar se fees?
Maar, die sognaamde punk in plakkies het met sy energieke lewering van ‘n siniese blik op ouerskap, toe welliswaar daarin geslaag om Riaan se stelling nie net te rugsteun nie, maar te versterk.
Hannes het gister sy eerste, effens verkorte aflewering van Wie’s Jou Pappa? in die Cell C Boma-kuierteater aangebied.
Met stories waarmee elke nuwe ouer, voornemende ouer, grootouer en mense met ouers kan vereenselwig, laat hy die gehoor skater. Let egter daarop dat hoewel hy dit bes moontlik bo die belt en tong in die kies hou, sy tong soms glip. Die jongspan moet dus vir dié 40 minute liefs by Woelwater inboek of ‘n draai by die pretpark gaan maak.
Hy draai nie doekies om oor die vrese, vreugdes, frustrasies en verantwoordelikhede van pa-wees nie.
Behalwe vir die slaapontneming wat so erg raak dat hy OppiKoppi toe was om slaap in te haal, is die konstante kompetisie met ander ouers veral frustrerend.
“Elke keer voor my reus van ‘n swaer kom kuier, maak ek ‘n klein vuurtjie langs die wasgoeddraad en braai wors, niks te groot nie, net sodat my klere na braaivleis kan ruik met sy aankoms. Maar dan haal hy my uit oor ek met brikette braai – ‘n mens kan net nie wen nie.” En verder weet almal van beter en almal gee raad wat jou teen die mure wil uitdryf.
In die eerste trimester, in ‘n oomblik van swakheid, het hy ‘n WhatsApp-groep genaamd Vriende en Familie gestig om almal op die hoogte te hou van die swangerskap. “Ek was dadelik spyt,” sê hy. Die konstante gevra of die baba al hier is, het hom mal gehad, nadat hy reeds gesê het hy sal hulle laat weet sodra sy gebore is… “Dan kom die string WhatsApp-gesiggies,” maar sonder om te veel te verklik, gaan maak gerus ‘n draai by die kuierteater, vandag om 12:00, môre om 13:00 en Saterdag om 11:00. Vir die volledige program en nog meer, kliek hier