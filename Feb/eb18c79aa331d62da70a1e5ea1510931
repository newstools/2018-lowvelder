 MBOMBELA – Sy het dié dag soos ‘n weerlig-straal getref toe sy twee rekords wat sedert die tagtigerjare bestaan, verpletter het. En daarmee het sy so te sê met al die trofeë onder die arm weggestap. In die hoogspring het ene E. Havenga in 1987 ‘n rekord van 1,60 meter in die boeke vasgepen. Shanese het met haar eerste probeerslag die lat op 1,61 meter laat val; met die tweede het sy geskiedenis gemaak. Dit het haar 840 ASA-punte in die sak gebring. Die ander rekord wat gespat het was toe sy die verspringafstand van 4,99 meter, wat 34 jaar gelede deur M. Fouché opgestel is, sommer met haar eerste sprong na 5,11 meter verbeter het.  Shanese se naam staan vir die tweede agtereenvolgende jaar op die victrix ludorum-trofee. Sy het die trofee tydens verlede jaar se Obaro Interlaer ontvang. Sy is Saterdag ook as beste dogtersatleet, hekkies, aangewys. “Shanese se positiwiteit en gesindheid maak ons as ouers onsettend trots. Sy het wonderlike talente waarmee sy woeker, én baie dankbaar voor is, ontvang. Die belangrikste is dat sy geniet wat sy doen. Sy maak nuwe vriende op die atletiekveld en ons glo dat sy nuwe hoogtes kan bereik,” het haar pa, Bertie gesê. Sy gaan groot treë op die atletiekbaan agterlaat. 