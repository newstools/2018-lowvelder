 MBOMBELA – Om die woord “mamma” te hoor is die mooiste klank as jy verwag het dat jou kind vir ‘n rukkie nie sal kan praat nie. Melanie Dingle se kleuter, Antoiné (3) het op 13 April ‘n trageotomie gekry. LEES MEER: Uiteindelik ‘n diagnose vir Antoiné Antoiné kry apnee, wat beteken dat sy ophou asemhaal, asook hipopnee wat daartoe ly dat sy té stadig asemhaal. Die gevolg is dat haar organe hipoksies raak weens ‘n gebrek aan suurstof in haar liggaam. As gevolg daarvan het sy derm- en ander ingewandsprobleme ontwikkel. Daarby funskioneer Antoiné se outo-nomesenuweestelsel ook nie op ‘n normale wyse nie. Weens haar swak immuniteit loop sy konstant die gevaar om ander infeksies op te doen. Met die trageotomie is ‘n gaatjie in haar lugpyp gemaak om ‘n alternatiewe manier van asemhaling moontlik te maak. Haar dokters is tevrede met haar vordering. “Daar was moeilike dae waar sy baie swak was en sy sukkel steeds om te eet,” het Melanie vertel. “Haar wond het ook geskeur en ‘n bietjie smeterig geraak, maar dokters is baie tevrede met haar vordering,” het sy gesê. Antoiné is Saterdag na Mediclinic Nelspruit oorgeplaas sodat hulle nader aan die huis kan wees – die gesin woon in Witrivier. Antoiné Dingle na die operasie. “Sy sal hier aansterk tot haar wond genees het en ons haar toerusting en die nodige opleiding ontvang het. Sy slaap snags op ‘n ventilator.” Melanie het nog goeie nuus gedeel. Met ‘n diafragmapasaangeër sal Antoiné nie die trachi benodig nie, en ‘n normale kinderlewe kan hê. “So ‘n operasie is nog net een keer tevore op ‘n kind in Suid-Afrika uitgevoer en ‘n plaaslike kardioloog het ingestem om dit op Antoiné te doen. Dit moet uit die VSA ingevoer word en dit kos blykbaar $50 000. Ons is besig om meer inligting in te win.” Vir verdere inligting kontak Melanie by 071-240-1005. SIEN OOK: 11 Riders lê nog 5 000km af teen plaasaanvalle