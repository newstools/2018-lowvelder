 Sandra Jacobs, Innibos se media- en bemarkingsbestuurder vertel dat die eerste dag van die fees heel goed verloop het. Die totale kaartjieverkope het verlede jaar s’n oorskrei. Feesgangers was ook baie in hulle noppies met debuutproduksies Kleedkamer Blues en Uit die Bloute. Innibos vier hierdie jaar hulle 15de verjaarsdag en het saam met Huisgenoot ‘n hele spul bekende kunstenaars gekry om die liefde tydens die fees se eerste groot aandkonsert te vier. Die bal is aan die rol gesit met ‘n energieke optrede deur Dewald Wasserfall. Daarna het Vir die Voëls-sterre Simoné Nortmann en Francois Jacobs op die verhoog gestap om te vertel dat Huisgenoot weer ‘n rolprent wat op ‘n ware verhaal gebaseer is, beplan. Corlea Botha het ook onverwags die gehoor met haar pragtige stem verras. Juanita du Plessis vier vanjaar 20 jaar op die verhoog en het ‘n lied aan haar ondersteuners opgedra. ‘n Pragtige rock-verwerking van “Blouberg se Strand” was deel van Tussen Sterre se kort optrede. Die drie aantreklike manne van Adam het die meisies in die gehoor met “Iets in die Water” geserenade en met die tong-in-die kies “Sê My” hulle vertoning afgesluit. Dowwa Dolla en Wicus van der Merwe het ook ‘n draai op die verhoog gemaak en na ‘n paar kwinkslae die Flooze na die verhoog geroep. Cowboy-hoed op die kop, het die twee manne van Die Campbells ‘n keurspel van hulle voetstamp-treffers op die kitaar uitgetokkel. Na ‘n puik Grease-keurspel was al die hande in die lug vir die prettige “Burger Dans”. Arno Jordaan het al singend saam met aanhangers ‘n selfie gaan neem, voordat Riana Nel hartlik deur die gehoor verwelkom is. Sy het ‘n hele rits saamsingtreffers met “Timbuktu” afgesluit. Lee Scott het ‘n wonderlike vertolking van Lady Gaga se “You and I” gelewer. Toe is dit tyd vir die laaste kunstenaar van die aand – Bobby van Jaarsveld. Teen hierdie tyd het feesgangers gebibber van die koue. ‘n Aansienlike deel van die gehoor het die aftog geblaas, maar die res het sommer begin dans om ‘n bietjie warmer te word. Na die optrede kon besoekers beaam dat Innibos werklik ‘n “Sprokiesland” is! Vir ander Innibos inligting, klik hier.