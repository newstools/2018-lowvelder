 MBOMBELA – Lewende Woord Laeveld het verlede naweek ‘n Toewydingsfees by Nou’s Toeka gehou. Jacques Theron, die gemeenteleier, het gesê die Here het die tema “Jaar van toewyding met die belofte van oorvloedige lewe, genesing en vrug” vir hulle as gemeente gegee. Die fees het verlede Vrydag met twee uur van intense lofprysing en aanbidding afgeskop. Mense is ook by bedieningstasies persoonlik bedien. “Die doel van die bedieningstasies was om elemente uit die Ou Testamentiese tabernakel te neem en dit deur te trek na die nuwe verbond in Jesus Christus. Mense kon persoonlik by die kruis kniel, spreekwoordelik hulle hande laat was as teken van vergifnis en vryspraak, nagmaal gebruik, tyd in die teenwoordigheid van die Here deurbring om Sy stem te hoor, gebedsversoeke deur bid en die krag van die Heilige Gees ervaar,” sê Theron. Saterdag het met ‘n pretdag vir oud en jonk afgeskop. Daar was verskeie produksies insluitend ‘n poppekas, “Gospel Illusions” deur Wouter de Witt (ook bekend as “Ghost”), asook sang en dans deur die gemeente se Lewende Lyfies-kinderbediening en Plantasie Tienerbediening. Verder was daar ook verskeie aktiwiteite insluitende ‘n springkasteel, boeresport, watersport, kettieskiet en armdruk wat gesorg het vir pret en plesier. Saterdagaand het almal ‘n heerlike piekniek onder die sterre gehou. “Ons het gemaklike aanbidding om die kampvuur gehad, heerlike fellowship beleef met die fokus op eerbetoning en dankbaarheid vir wie God is en wat hy vir ons daagliks doen, waarna ons afgesluit het met ‘n intieme kersligseremonie spreekwoordelik van Jesus se lig wat deur elkeen van ons skyn en as’t ware aansteeklik is,” aldus Theron. Die geleentheid is Sondagoggend met ‘n gesinsdiens afgesluit. Besoek gerus Lewende Woord Laeveld se Facebook-blad vir meer inligting of kontak 013-590-0686 of laeveld@lewendewoord.co.za.