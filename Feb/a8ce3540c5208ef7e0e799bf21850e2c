 MBOMBELA – Strauss se ander groot liefde, dié van musiek maak, liedjies skryf, en stories vertel, is iets waarmee hy al ook baie lank besig is. Nou, vir die eerste keer, het Strauss hierdie twee liefdes van hom bymekaar gevoeg en sing hy nie net sy musiek op die verhoog nie, hy kook ook terselfdertyd so tussendeur.  Laevelders kry Donderdag- en Vrydagaand die geleentheid om na sy Kook en Sing-vertoning by Die Konsert Huiz in Mbombela te kom kyk. Alhoewel Donderdagaand se vertoning reeds uitverkoop is, is daar nog plek vir Vrydagaand beskikbaar. Strauss lag en sê iemand het nou die dag die opmerking gemaak dat hy ‘n basaar op wiele is. Nie net gaan hy tydens die konsert ‘n heerlike Suid-Afrikaanse paella met biltong en vye maak waarvan konsertgangers agterna ‘n proesel kan kry nie, maar hy gaan ook van sy heerlike eetgoed soos Amarula-fudge, dadelbrood en ander items te koop aanbied.  “Hierdie nuwe rigting is vir my heerlik. Ek kook, sing van die liedjies wat op my vorige CD’s opgeneem is, en dan vertel ek die stories waar die liedjies vandaan kom. Ek lees selfs ‘n paar gedigte voor – iets wat nie meer gereeld in konserte gebeur nie. By elkeen van my optredes is dit duidelik dat die mense besonder baie daarvan hou. Só laat ek jou vir ‘n uur en ‘n bietjie vergeet van die wêreld daar buite en al die negatiewe dinge wat gebeur. Solank ons nog kan hartskos maak en eet, en na goeie musiek luister, is die lewe nie ‘n te slegte plek nie,” sê hy. In September vanjaar sal Strauss se heel eerste resepteboek, Daar’s ‘n Engel in die Koskas, by NB-Uitgewers verskyn.  Dit is ‘n kos-memoir en benewens die heerlike resepte, vertel hy ook die stories agter die resepte. “Ek hoop die Laevelders maak Die Konsert Huiz stampvol. Dit gaan beslis ‘n lekker musikale kos- en woordreis wees waarop ek jou gaan vat,” sê die kunstenaar van Cullinan wie se Sinkhuismarkte en Langtafeletes iets is om te beleef. Stuur ‘n e-pos aan diekonserthuiz@vodamail.co.za om jou plek te bespreek.