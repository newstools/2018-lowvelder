 SKUKUZA – Dit gaan baie goed met Akita, die dapper lid van die honde-eenheid in die Nasionale Krugerwildtuin. Laevelder het onlangs berig van haar onlangse onderonsie met ‘n leeu. Johan de Beer, die bestuurder van dié NKW-eenheid, het toe vertel dat hulle die honde vir ‘n oefensessie veld toe geneem en Akita deur ‘n leeu aangeval is toe sy tussen bosse gaan rondsnuffel het. Danksy die Laeveldse ereveldwagters en dr. Gert Scheepers van Phalaborwa, is sy vinnig behandel en het sy almal verbaas met die wilskrag waarmee sy van die ernstige bytwonde herstel het. Sy was verlede jaar ook in die nuus toe ‘n koedoebul haar gestorm en met sy horings gegaffel het. Tydens ‘n besoek aan die eenheid die week, is Akita opgemerk waar sy vrolik rondhardloop en deur die draad met ander honde sosialiseer.  Dis slegs aan die vreemde patrone in haar pels wat ‘n mens kan agterkom dat wonde onlangs behandel is. Volgens De Beer is sy reeds terug in die tuig en staan sy haar plek vol saam met die res van haar span. Sy was meer as gewillig om vir ‘n foto saam met De Beer te poseer, vermoedelik omdat sy in die proses gou ‘n vinnige bederfie ook kon inpas: ‘n lekker pensie-krap voordat sy ewe sedig haar sit gekry het.