 MBOMBELA – “Tans is daar baie uitdagings, maar die ondersteuning van almal wat vir ons omgee stel ons in staat om ons koppe hoog te hou,” sê Ryno Mulder, pa van Mienke. Sy lei aan breinskade nadat sy in Augustus aan haar bottel verstik het. “Ons het verlede week ‘n kursus in Johannesburg bygewoon waar afgevaaardigdes en spesialiste van die Family Hope Centre vir ons ‘n hele rits oefeninge en stimulasietegnieke geleer het om daagliks met Mienke te doen,” het Ryno gesê oor sy dogtertjie se pad na herstel. Lees ook: Forgiveness is important says Mienke’s dad, Ryno   Hy en sy vrou Verna is tans hard besig om dié oefeninge toe te pas met die hoop dat dit breingroei sal bevorder. “Ons moet daagliks basiese oefeninge met haar doen om seker te maak ons stimuleer haar brein en spiere sodat haar lyfie kan ontwikkel,” het hy gesê. Mienke ontvang ook tans bloedvaatjie-behandeling en volgens Ryno is daar duidelike vordering in haar fisiese toestand. Volgens hom het sy gister in teater Botox gekry om haar spiere te verslap om die fisiese terapie te vergemaklik. Om te verhoed dat haar voetjies krom groei, is albei in gips gesit en tans is sy in ‘n hoësorgeenheid vir observasie.   Lees ook: Parents praying for Mienke “Daar is sprake dat sy binnekort ontslaan sal word, maar ons het nie op die oomblik sekerheid nie.” “Dinge gebeur en vorder dalk nie so vining soos wat ons dit sou wou hê nie, maar ons vertou dat Mienke op pad na herstel is.” Deur die volgehoue ondersteuning van mense wat deel vorm van die Please Pray for Mienke Facebook-groep en ander, is die Mulders in staat om hulle dogtertjie se enorme maandelikse mediese kostes te dek. “Sonder die ondersteuning en finansiële hulp sou ons nie al die dinge kon doen en probeer wat ons tot dusver het nie. Ek en my vrou is verskiklik dankbaar vir elke bietjie hulp en ondersteuning,” het Ryno gesê. Lees ook: Baby Mienke Mulder is one year old Volgens hom is daar planne om vir Mienke ook aan hiperbariese suurstofterapie bloot te stel asook om stamselbehandeling te probeer. “Albei behandelings is in die pyplyn en ons is opgewonde dat dit met die huidige proses dalk haar herstel sal aanhelp. “Ons is nie besonderse mense nie en het nie groot finansiële reserwes nie, so ek en my gesin wil elke liewe ondersteuner opreg bedank vir hul volgehoue bydraes en boodskappe van hoop en ondersteuning. Dit hou ons aan die gang en vol hoop,” het hy gesê.