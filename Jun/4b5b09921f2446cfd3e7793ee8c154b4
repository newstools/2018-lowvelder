 MBOMBELA – Concrete & Garden Creations is verder ook as een van die top-10-onafhanklike tuinsentrums in Suid-Afrika én die mees verbeterde een in die land aangewys by die Suid-Afrikaanse Kwekeryvereniging (SANA) se jaarlikse toekennings. Eienaars Claudia en Piet Boshoff skryf dit toe aan kreatiwiteit en hul omgewingsbewustheid.  Hul seun, bestuurder Reinier, sê hulle het dit was hul doelwit om goue sertifisering te kry. Hulle wou ook as die beste in die Laeveld aangewys word – toe oortref hulle dit. Claudia het sowat 14 jaar gelede as ‘n stokperdjie begin potte maak. Piet was in die baksteenbedryf, wat haar toegang tot heelwat materiaal gegee het. “Mense het later begin vra hulle wil plantjies hê om in die potte te plant, toe brei ons uit,” verduidelik sy. Concrete & Garden Creations sal in September 10 jaar oud wees. Reinier het ná skool bemarking studeer en in Gauteng gewerk en in November 2016 by die familiebesigheid aangesluit. LEES OOK: Navarre de Villiers to celebrate turning 98 SANA se kriteria voldoen aan internasionale tendense. “Hulle wys jou dadelik waar jy kan verbeter,” sê Reinier. “Ons het dit nie persoonlik gevat nie en hard gewerk.”  Die kriteria waaraan elke SANA-lid beoordeel word sluit alles in, van die helling van jou parkeerterrein en hoe vriendelik jy is, tot hoe informatief jou inligtingsborde is, hoeveel afdelings jy het en hoe jy elektrisiteit en water bespaar. Vanjaar het die Boshoffs baie inligtingsborde aangebring, hul eetbare tuin- en herwinnings-afdelings uitgebrei, en skadunette by die potte aangebring.   Hulle beloon ook hul personeel met interne kompetisies om hulle te inspireer om kreatief te wees. Claudia en Piet het geleer soos hul winkel gegroei het. In hierdie bedryf is almal egter soos ‘n familie. “Almal help mekaar en gee raad, en toe ons wen was almal saam met ons bly,” vertel sy.  Volgens Claudia word mense toenemend meer bewus van die omgewing: Om inheemse plante te plant, hulpbronne te bespaar en hul eie kos te kweek. Dit is belangrik dat Laevelders persoonlike advies kry, omdat amper alles wat vir ander klimaatstreke in die land werk, níé op die Laeveld van toepassing is nie. Concrete & Garden Creations is lede van lifeisagarden.co.za wat daarop gemik is om Suid-Afrikaners meer bewus te maak van tuinmaak. LEES OOK: Come show off your swing at the first annual Longest Golf Drive Challenge