 MBOMBELA – Die gasspreker was Harald Pakendorf wat gesels het oor sy boek Stroomop: Herinneringe van ‘n Koerantman in die Apartheidsera. “Ek het nog nooit enigiemand ontmoet wat sulke fantastiese kort sinne kan skryf nie,” het Dries van Heerden, Harald se jare lange kollega en vriend, by die geleentheid gesê. Die gesprek is gelei deur Laevelder se eie De Wet Potgieter wat self ‘n lang pad saam met die voormalige koerantman stap. Harald het talle stories vertel van sy dae as redakteur en die politieke druk wat hy ervaar het. “Ek onthou die een maal toe John Vorster my ingeroep het,” vertel hy, “Hy was altyd baie hoflik aan die begin en het geselsies aangeknoop en dan vir my gesê, ‘maar dis nou nie eintlik hoekom ek jou ingeroep het nie’.” Harald en Aletta Pakendorf. LEES OOK: Deon Meyer beloof nuwe vollengte Griessel-dossier
Die spesifieke insident het gegaan oor die inligtingskandaal en ‘n klein berig wat op bladsy 43 van die destydse Vaderland beweer het dat Vorster by korrupsie betrokke was. “Hy was toe president en sê toe vir my ‘Ons gaan geskiedenis maak, ek en jy. Ek gaan die heel eerste president wees wat ‘n Afrikaanse redakteur hof toe sleep vir kriminele laster’.” Die gehoor het aan sy lippe gehang. Daar is ook spesiale melding gemaak van hom en sy vrou Aletta wat Potgieter beskryf het as “‘n legendariese verslaggewerpaartjie.” Aletta en hul vier dogters is dikwels gedreig. Harald het in die vroeë tagtigerjare groot opspraak gemaak toe hy en Van Heerden met die destydse verbanne ANC in gesprek getree het. “Ek het geskryf dat dít wat ons aan swart mense doen nie reg is nie en dat almal gelyke stemreg moet kry.” n Mini reünie van lede van die destydse Oggenblad redaksie. Van links in Marius Bakkes, Alette Pakendorf, De Wet Potgieter, Harald Pakendorf en Dries van Heerden. Dit het gelei tot veroordeling vanuit talle oorde en Harald se uiteindelike afdanking in 1986. “In 1982/83 het ek Psalm 72 in ‘n koerantberig aangehaal, wat sê die regeerder moet billik wees teenoor sy volk en dat alle mense gelyk moet wees. Toe is die regering so kwaad, nie eers die Bybel kan my red nie,” het hy laggend vertel. So het staaltjies oor Koos du Plessis, die destydse Tranvaalse Onderwys-departement en politieke gesprekke in Lesotho ook die lig gesien en die gehoor laat besef dat mediavryheid soos wat ons dit vandag ken, glad nie in die apartheidsera bestaan het nie. LEES OOK: Pen in my Hand: Beleef ‘n boeiende aand met skrywer en verteller