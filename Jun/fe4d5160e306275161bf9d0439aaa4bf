 MBOMBELA – Vir Carli Vermaak verskaf musiek eindelose plesier in haar lewe. “Sy is mal oor die orrel in die kerk. Ek het nou die dag vir haar Queen ook gespeel en sy was gaande daaroor. Sy is haar ma se klein rocker girl,” vertel ma Liezl trots. In 2010 was Liezl swanger met tweelingdogtertjies. Sy en haar man, Casper, het geweet dat dit ‘n hoërisikoswangerskap is aangesien dit ‘n mono-monotweeling was. Dit beteken dat die twee babas een plasenta gedeel het.  Die babas moes op 32 weke uitgehaal word toe die een se naelstring haar versmoor het. Dit het veroorsaak dat die ander baba, Carli, suurstof verloor het en met ernstige breinskade gebore is. “Hulle sê altyd die Here weet vir watter mense hy so ‘n baba kan gee. Ek dink nie dit is waar nie. Ek dink die Here gee vir ‘n mens die krag wat jy nodig het om na so ‘n kind om te sien,” vertel Casper. Carli is nou agt jaar oud. Sy is op agt maande met serebrale parese gediagnoseer en het die ontwikkeling van ‘n drie maande oue baba. Haar ledemate het 50 per sent spastisiteit, sy het kortikale blindheid en infintiele spasmas – ‘n tipe epilepsie. “Maar met sus gaan dit nou goed,” vertel Liezl en verduidelik dat die dokters nou vir Carli ‘n voedingsbuis ingesit het.  Sy het nou ‘n permanente versoger en Liezl vertel dat ouer boeties Maritz (15) en Reghardt (12) graag handjie bysit om met sussie te help. “Ons probeer haar so normaal as moontlik grootmaak,” vertel die Vermaak-egpaar.
Carli het nou ‘n nuwe rolstoel nodig wat ongeveer R65 000 gaan kos en die gesin wil graag haar huidige rolstoel aan iemand skenk wat ook ‘n kind wil help, maar dit nie kan bekostig nie. Hulle reël fondsinsamelings-geleenthede. Solidariteit Helpende Hand het Saterdag ook ‘n langarm-dans ten bate van klein Carli gehou. Ondersteun gerus hierdie inisiatiewe. Indien enigiemand ‘n bydrae wil lewer kan hulle Casper by
082-898-2244 skakel. “Ons dank ons hemelse Vader vir die genade wat Hy ons elke dag gee en die gawe om ons Carli-kind in ons lewe te kan hê.” LEES OOK: Help klein Helena om te hoor