 MBOMBELA – Minibos word Vrydag 11 Mei by Hoërskool Bergvlam gehou en die kuiervure sal reeds om 17:30 aangesteek word. Enige bal sal as toegangsgeld aanvaar word, solank daar lekker mee gespeel kan word in die behoeftige gemeenskappe waar dit ná Minibos uitgedeel sal word. Vorige jare het feesgangers met soortgelyke insamelings gewys hulle harte klop warm vir die gemeenskap, so wees behoorlik balhorig en bring balle by dosyne. Pak ook sommer ‘n piekniekmandjie en kom kuier om die braaivleisvure wat verskaf sal word. Maatskappye of groot groepe wat braaiplek wil bespreek, kan dit vooraf doen by die Innibos-kantoor in Sonpark of deur 013 741 5294 te bel. Bok van Blerk, Touch of Class en Willem Botha gaan die feesgees behoorlik aan die rol kry met lekker musiek. Die amptelike feesprogram vir vanjaar se kunstefees, wat van 27 tot 30 Junie plaasvind, word bekend gestel en oudergewoonte sal daar heelwat verrassings deur die loop van die aand wees. Die gedrukte feesprogram sal ook van daardie aand af beskikbaar wees. Sorg dat jy een in die hande kry om seker te maak jy weet waar en wanneer die beste musiekoptredes, teaterproduksies met drama en komedie, boekgesprekke, kunsuitstallings en meer tydens Innibos aangebied word. Feesterreinkaartjies is reeds by Computicket te koop. Vir toegangspryse, gaan na www.innibos.co.za.