 MBOMBELA – ‘n Uitklop-vertoning soos min wag vanjaar tydens Minibos, Innibos se gratis loodskonsert wat op Vrydag, 11 Mei by Hoërskool Bergvlam plaasvind. Met Bok van Blerk, Touch of Class en Willem Botha wat die vermaak verskaf, kan ondersteuners uitsien na ‘n heerlike aand waar daar ook vertel gaan word watter hoogtepunte die Innibos-program vir 2018 inhou. “Ons het behoorlik die grootste bal in Mbombela aan die rol gesit om dit ‘n aand van goeie vermaak, ‘n verrassing of twee en sommer net ‘n gesellige familiekuier te maak,” sê Sandra Jacobs, media-en bemarkingsbestuurder van Innibos. “Op die aand begin die aftel na die fees, wat dan presies ses weke weg is, en ons is opgewonde om al die hoogtepunte en nuwighede by Innibos 2018 met Laevelders en die media te deel!” Maak seker jy is betyds op die feesterrein daardie aand, want om 18:00 klokslag is dit as’t ware ’n mini-lugskou ter voorskou van die Kishugu Laeveld Lugskou die volgende dag, Saterdag, 12 Mei. This year’s air show ‘will rock you’ “Dit is hoe die loodskonsert gaan begin, en ons is baie opgewonde om vir die eerste keer in die fees se geskiedenis ‘n spesiale kort lugvertoning te kan aanbied om ons tema, dis hoe ons rol, op so ‘n ongewone manier uit te beeld!” sê Jacobs voorts. Afslagkaartjies vir Innibos se weektoegang sal op die aand beskikbaar wees. Kaartjies vir die Kishugu Laeveld Lugskou en die Sappi Moedersdagkonsert, wat albei later die naweek plaasvind, sal ook daar beskikbaar wees. Daar sal eet- en drinkgoed te koop wees, maar feesgangers is ook welkom om hul eie kosmandjie saam te bring. Daar is ook gemeenskaplike braaiplek vir dié wat wil vleisbraai. Daar is ‘n beperkte aantal private braailosies oor langs die kuierveld vir Minibos. Maatskappye of groot groepe vriende wat graag saam-saam ‘n tjoppie op die kole wil gooi, kan so ‘n plek by die Innibos-kantoor by 013-741-5294 bespreek. Die amptelike programbekend-stelling word tydens Minibos gedoen. Kaartjieverkope vir produksies open wel vandag by Computicket. Die volledige feesterrein- en produksieprogram is op innibos.co.za. Die fees vind vanjaar vanaf 27 tot 30 Junie in Mbombela plaas. Lees ook: Rugby loop in AG Visser se bloed