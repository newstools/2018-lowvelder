 MBOMBELA – Dié rockkonserte word ingelui met die kykNET Nou!-Konsert op die Standard Bank-hoofverhoog Donderdag 28 Junie, met Karen Zoid, Francois van Coke, Valiant Swart, The Parlotones, Die Heuwels Fantasties, Jan Bloukaas en Spoegwolf – behoorlike swaargewigte onder die Suid-Afrikaanse rockers.  Francois van Coke, wat terloops die spietkop speel in die Innibos TV-advertensie, is saam met Karen Zoid die rolmodelle waarna Jan Bloukaas opsien en sy droom word waar om saam met hulle op een verhoog op te tree. Jan Bloukaas, oftewel die 19-jarige Kapenaar Jean du Plessis, het wegholsukses behaal met sy rap “Kaas elke dag” – ‘n ware oorwurm as daar nou al een was.  Vrydag 29 Junie is dit Wit Kasteel, Matt Carstens, Bittereinder, Wonderboom en Fokofpolisiekar wat die snare gaan laat huil.  Die Pretoriase groep Wit Kasteel het in Maart vanjaar hulle debuutalbum vrygestel, hoewel hulle al sedert 2012 saam speel. Met ‘n aanslag van ouskool-rock, punk en selfs klassieke ondertone het dié groep ‘n vars klank.  Matt Carstens was verlede jaar die wenner van die Innibos RockRumoer en gaan sedertdien met rasse skrede vooruit, terwyl Bittereinder, Wonderboom en Fokofpolisiekar al jare lank die land se verhoë aan die brand speel.  Saterdag 30 Junie is dit die veteraanrocker Piet Botha saam met Van Pletzen ft. Early B, kitaarfundi Dan Patlansky, Just Jinjer en die immergewilde The Black Cat Bones.  Die satiriese elektroniese duo Van Pletzen het onlangs kragte saamgesnoer met die kletsrymer Early B en die musiekvideo “Die Beats Amazing” bekend gestel. Gaan kyk op YouTube hoe vol dinamiet dié samewerking is.  • Die volledige Innibos-program is by innibos.co.za. Die rockkonserte is gratis (ingesluit by die feesterreintoegang).