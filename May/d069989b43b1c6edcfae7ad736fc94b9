 MBOMBELA – Die gratis loodskonsert is een van die hoogtepunte op die Laeveldse feeskalender. Daag vanaand sommer al vroeg op, want die Minibos skop reeds om 17:30 af met ‘n spesiale mini-lugskou as voorsmakie van die Kishugu Laeveldse Lugskou môre. Daarna is die bal behoorlik aan die rol en word die amptelike kunstefeesprogram bekend gestel.  Bring ‘n bal saam as “toegangsgeld.” Dit sal aan verskeie skole en behoeftige gemeenskappe uitgedeel word. Bring ook kampstoele en warm komberse, en pak ‘n piekniekmandjie. Daar sal kos en drinkgoed te koop wees. Braaivure word ook voorsien vir dié wat ‘n vleisie op die kole wil gooi.  Bok van Blerk, Touch of Class en Willem Botha is vanaand op die verhoog om die feesgees aan te wakker. Vanaand beloof om ‘n heerlike gesinsaand te wees met puik musiek, lekker kuier en die geleentheid om uit te vind oor al die hoogtepunte en nuwighede op die Innibos-program. Die gedrukte feesprogram sal ook vir die eerste keer beskikbaar wees. Bok van Blerk. Kaartjies vir die feesterrein en produksies is beskikbaar by Computicket. Die volledige feesterrein- en produksieprogram is ook reeds beskikbaar by innibos.co.za.