 Dis nie aldag dat ‘n mens oor ‘n koppie koffie met ‘n SAFTA-bekroonde skrywer soos Louis Pretorius kan gesels nie. Veral nie oor ‘n teks wat Lizz Meiring, Nicole Holm en Margit Meyer-Rödenbeck op die verhoog vorm gee in die debuutproduksie 3 Susters nie. Woensdagmiddag op Cicada se stoep in Sonpark-winkelsentrum, vertel Louis dat Margit hom genader het om ‘n teks oor drie susters te skryf en vandaar het hy met idees van ‘n lughawe en ‘n 50ste verjaarsdag begin speel. 3 Susters handel oor (wat anders?) drie susters, wat op ‘n lughawe sit omdat hulle vlug na Thailand vertraag is. Die drie het elkeen hulle onderskeie probleme en het verskillende verwagtings van wat die besoek aan die Oosterse land gaan inhou. LEES: Kom ontdek Suid-Afrika se Landskappe in een vertrek by Innibos “Maar hoe benader ‘n mens die konsep anders as hoe Nico Scheepers dit reeds puik in Amper, Vrystaat gedoen het,” het Louis homself afgevra. Hy het besluit om die grenslose, tydlose spasie van ‘n lughawe te benut. “Hier is die speelveld gelyk. Die karakters se persoonlikhede kan bots en oorvleuel,” verduidelik hy. Louis hou daarvan om vanuit ‘n sielkundige wond te skryf en die aspek is gewoonlik deel van sy tekste. “Ek wil skryf oor wat dit beteken om mens te wees en in die proses wil ek ook mense gerusstel dat alles op die ou einde okei sal wees,” sê hy. “Alles in die lewe bring probleme. Jy moet self onderskei watter vir jou lekker is en waaraan jy bereid is om tyd te spandeer.” In 3 Susters is elke karakter op ‘n dieper vlak op reis en wil van hulle probleme wegkom. Die een is ‘n oorwerkte ma en soek na stilte. Die ander een is bang om ‘n daadwerklike tree te neem om haar lewe te verander. Die derde vlug van ‘n checkered past. Hulle het egter ook die potensiaal om te verander en dis juis wat die toneelstuk ondersoek. Louis, wat die skrywer en regisseur van die gewilde Die Boekklub is, vertel dat teater ongelooflik bevrydend is. Jy is nie soos met TV gebonde deur spesifieke tegniese vereistes nie. Jy kan met dekor tonele op ‘n verskeidenheid plekke laat afspeel wat tegnies baie uitdagend of duur in film of televisie sal wees. Met televisie “dwing” ‘n regisseur die gehoor ook om vanuit ‘n sekere perspektief ‘n situasie te beskou, waar teater die gehoor ‘n keuse gee. LEES: Suid-Afrika se Snorseun kom na Innibos Hy het met opset 3 Susters se ruimte eenvoudig gehou sodat daar ‘n groter fokus op die karakters is. Hy het dit ook geniet om meer poëties te skryf en met woorde te speel. Die toneelstuk het elemente van komedie en drama in, met die gehoor wat lag oor die manier waarop die karakters hulle psigiese wonde benader. “Dis deel van Suid-Afrikaners se psige om te kan lag ten spyte van tragedie en ek probeer dit altyd in my skryfwerk insit. Dinge begin verkeerd gaan as mense hulself te ernstig opneem,” meen Louis. Was dit moeilik om vrouekarakters te skryf? “Almal het op die ou einde dieselfde issues, dit manifesteer net anders. Ek skryf maar net oor hoe mense die probleme op hulle pad hanteer,” verduidelik die skrywer. Die stuk het heelwat navorsing geverg om die karakters so geloofwaardig as moontlik te maak. Louis, wat Woensdagmiddag in die gehoor gaan sit het tydens die eerste vertoning van 3 Susters, het die hoop uitgespreek dat mense dit ten minste “amper snaaks” sal vind. Louis het vertel dat hy daarna uitsien om sy klein rukkie by Innibos behoorlik te geniet. Hy het genoem dat hy graag Kleedkamer Blues, nog ‘n debuutproduksie, wou gaan sien aangesien hy verskeie van die betrokkenes ken. 3 Susters is nog vanaand om 19:00 en môre om 14:00 by Laerskool Laeveld te sien.