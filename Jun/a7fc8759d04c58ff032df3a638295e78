 Nie net het hierdie gewilde sanggroep die toets van tyd deurstaan nie, maar die drie se stemme kombineer steeds op ‘n wonderlike wyse. Drie van die Bestes – 20 jaar later is ‘n viering van meer as 20 jaar se musiekmaak en kameraderie. Die drie het in 1997 vir die eerste keer saamgesing en 21 jaar later is hulle steeds so gewild soos die eerste keer wat hulle gehore verras en betower het. Die klavierbegeleiding van die talentvolle Matthys Maree maak van hierdie ‘n vertoning wat nie teleurstel nie. Maree is ook die knap musikale regisseur van hierdie produksie. Foto: Mia Louw/Innibos Op die lysie treffers wat die drie in hierdie vertoning aanpak, is liedjies soos Cliff Richard se “Bachelor Boy”, Neil Diamond se immergewilde “Sweet Caroline”, ‘n heerlike Hillbilly-keurspel, Johannes Kerkorrel se “Somer”, Lucas Maree se “Victoriabaai” en ‘n pragtige verwerking van Frank Sinatra se “My Way”. Foto: Mia Louw/Innibos Elkeen van die drie kunstenaars kry ook die geleentheid om met ‘n solo of twee te wys waarom hulle elkeen ‘n ster in eie reg is en reeds vir jare suksesvolle sangloopbane het. Kevin Leo met “La Donna è Mobile”, Danie Niehaus met sy roerende “Somer in Parys” en Mathys Roets met “In my Lewe”, ‘n liedjie geskryf deur Nardus du Plooy, sorg vir wonderlike hoogtepunte in die vertoning.  ‘n Groot deel van die sukses van die Drie van die Bestes-vertonings, is die heerlike humor wat altyd deel van hulle optredes is. Hiermee stel die drie ook nie hierdie keer teleur nie. Dit bly besonder lekker om ‘n uur of wat in die geselskap van goeie vriende en musiek deur te bring. Drie van die Bestes – 20 jaar later was Donderdag 28 Junie vir oulaas in Nelspruit Hoërskool se ouditorium aangebied.