 MBOMBELA – Donderdagaand het beamptes van J&M en Hi-Tech sekuriteitsmaatskappye ‘n persoon gearresteer nadat hy en twee ander by ‘n huisinbraak betrokke was. Shaun Terblanche van J&M het gesê dat die SAPD besig is met pogings om die ander twee verdagtes op te spoor. Die twee sekuriteitsmaatskappye het saamgewerk op nog ‘n geval van diefstal in Witrivier. Terblanche het bevestig dat die gesteelde goedere opgespoor is, maar dat geen verdagtes gearresteer is nie. Callum McPherson van Hi-Tech het Maandag aan Laevelder gesê dat hulle ‘n ander verdagte Sondagaand in hegtenis geneem het.  “Hy het by ‘n woonstel probeer inbreek. Die saak is aan die SAPD oorhandig vir verdere ondersoek.”  McPherson het ook bevestig dat hulle besig is met ‘n ondersoek na twee batterye wat Sondag uit ‘n vragmotor gesteel is.  Lees ook: Dieremishandeling – Die lang pad na geregtigheid. Hentie Scholtz van Divergent Ops het gesê dat vier pogings en twee suksesvolle huisinbrake hierdie naweek by hulle aangemeld is.  “Ons het ook twee arrestasies gemaak. Die een was waar die verdagte betrap is met gesteelde goedere, terwyl ons die ander betrap het waar hy probeer het om by ‘n vragmotor in te breek.”  “Dit was wel vanjaar aansienlik stiller in vergelyking met Paasfees verlede jaar,” het Scholtz bevestig.  Lees ook: BREAKING: Suspect wearing police vest shot dead at CIT heist