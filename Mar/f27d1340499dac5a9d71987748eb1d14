 MBOMBELA – Hierdie 29-jarige inwoner van Witrivier is verlede week aanvaar vir ‘n proefneming met ‘n Orion-inplanting. Laevelder het onlangs berig dat Esterhuizen na Los Angeles moes reis vir toetse om te bepaal of hy ‘n geskikte kandidaat is. Hy het op 23-jarige ouderdom sy regteroog in ‘n motorongeluk verloor en die senuwee van sy linkeroog beskadig. Die Orion sal nou in sy brein ingeplant word. Die toestel kommunikeer met ‘n eksterne kamera wat hom moontlik weer in staat sal stel om te sien. Sy operasie is vir 29 Maart geskeduleer. Indien die proefneming slaag, kan dit ook deur die Amerikaanse voedsel-en-medisyneadministrasie (FDA) vir algemene gebruik goedgekeur word. Esterhuizen en sy verloofde, Sumarie Venter sou vir slegs twee weke vir die toetse weg wees, maar nou kom hulle nie weer terug nie omdat hy vir vyf jaar in die VSA moet woon sodat die dokters hom kan monitor. “Dit is ietwat vreemd om vir twee weke te pak en dan vir vyf jaar te bly,” het hy Sondag op Facebook geskryf. “Ek voel baie geseënd vir die geleentheid wat my lewe mag verander. Dankie vir almal se ondersteuning tot dusver.” LEES OOK: Girl (8) faces impending blindness with little hope in sight SIEN OOK: Forgiveness is important says Mienke’s dad, Ryno