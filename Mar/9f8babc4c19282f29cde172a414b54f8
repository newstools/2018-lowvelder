 MBOMBELA – Die Grove SUPERSPAR se slaghuis is vir die negende agtereenvolgende jaar as een van die land bestes aangewys.
Rudy Oosthuyse spog vanjaar in die Nasionale Cleaver-toekennings met platinum, en deel die vreugde met sy skoondogter Susan van Crossing SUPERSPAR, wat goud in die provinsiale kompetisie ingepalm het.
Die amptelike oorhandiging van die toekennings sal in April plaasvind. Die Cleaver-toekennings is een van die Suid-Afrikaanse Rooivleis-bedryf se inisiatiewe om diens en produkte van hoogstaande gehalte uit te lig en erkenning daarvoor te gee.
Die toekennings is reeds sedert 2005 ‘n jaarlikse instelling. Higiëne, waarde vir geld, gehalte sonder gelyke en bevoegtheid vorm deel van ‘n 212-puntkriteria waaraan die slaghuise moet voldoen. Beide het met vlieënde vaandels geslaag. “Daar is jaarliks ‘n noemens-waardige verbetering, wat die doel van die toeken-nings gestand doen,” het Rudi van der Westhuizen, die uitvoerende direkteur van die SA Rooivleis-bedryf gesê.
“Die positiewe impak wat die toekennings die afgelope paar jaar op Suid-Afrikaanse slaghuise se standaarde gehad het, is merkwaardig,” voeg hy by. “Om vir die negende agtereen-volgende jaar met die louere weg te stap, is ‘n reuse-voorreg, en ons skryf dit alles aan God se genade toe,” het Rudy gesê. Verder bedank hy se werknemers, wat geen ander manier as die regte manier ken nie.
Hy sê met trots dat enige klant die vrymoedigheid kan hê om te kom kyk hoe skoon die slaghuis binne is.
“Voorsorg is beter as nasorg,” is die leuse waarvolgens die Oosthuyses hulle slaghuise bestuur.
Dit vorm deel van die verhouding met klante, wat volgens dié familie die geheime resep tot hulle sukses is.
“Die Cleaver-toekennings moedig ons aan om die hoogstaande gehalte van produkte vol te hou,” sê Rudy en bedank al sy lojale ondersteuners wat die ware dryfkrag agter die slaghuise is. Also read: Local butchers voted the best by their customers