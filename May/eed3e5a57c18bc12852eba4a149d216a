 MBOMBELA – Die driejarige Antoiné Dingle se lewenslus en energie ken geen einde nie. Haar ma, Melanie, sê dit is hoekom haar trageotomie oorgedoen moet word. Haar kleuter, wat almal se harte steel met haar borrelende persoonlikheid, is in April in Busamed Modderfontein Privaat Hospitaal in Sandton met sentrale apnee-hipopneesindroom gediagnoseer. SIEN MEER: Antoiné se operasie ‘n sukses Sy het daarom ‘n trageotomie ondergaan. Die operasie was ‘n sukses, maar Saterdag het die trachi uitgekom. “Die dokter het haar teater toe geneem, maar besluit die dokters by Busamed moet dit eerder doen. Hy het die gaatjie toegeplak sodat dit gesond kan word.” Waar die dokter verlede Vrydag gesê het sy sal dalk Maandag uit Mediclinic Nelspruit ontslaan kan word, is sy terug in die hospitaal in Sandton. Sy sou na verwagting vandag die operasie herondergaan het. “Sy is verskriklik besig, so die wond het nooit ten volle gesond geword nie,” vertel Melanie. “Dit het al twee keer tevore gedeeltelik uitgekom. Hulle moet die operasie nou heeltemal van voor af doen.” Intussen is haar kind op ‘n hartmonitor terwyl sy slaap, en natuurlik waak haar ouers deurgaans by haar. ‘n Langdurige oplossing sal ‘n diafragma-pasaangeër wees waarmee Antoiné nie die trachi sal benodig nie. Dit moet uit die VSA ingevoer word en kos sowat R500 000. Hulle kon al R53 000 insamel. Onder andere Solidariteit Helpende Hand het al ‘n fondsinsameling vir haar gereël. Vir verdere inligting kontak Melanie Dingle by 071-240-1005. LEES OOK: Antoiné op pad na herstel