 WITRIVIER – Familie en vriende het bevestig dat Shalayne Leygonie nie onlangs enige van die erkende malariagebiede besoek het nie en haar aanvanklike simptome dus nie waarskuwingsklokke vir dié siekte laat lui het nie. Al word Witrivier en Mbombela allerweë as buite die gevaarsones vir die siekte beskou, was hierdie nie die eerste geval waar iemand die siekte opgedoen het sonder dat hulle ‘n erkende malariagebied besoek het nie. Intussen is Wêreld Malariadag die afgelope week wêreldwyd met die tema “Gereed om malaria uit te wis” gedenk. Die dag erken wêreldwye pogings om malaria te beheer en dit word herdenk om bewustheid te skep. Volgens die Wêreldgesondheids-organisasie (WGO) se jongste verslag (November 2017) was daar 216 miljoen gevalle van malaria in 2016, na die 211 miljoen in 2015. Die beraamde aantal sterftes weens malaria in 2016 was 445 000, soortgelyk aan die vorige jaar se 446 000.  Lees ook: 911 Riders lê nog 5 000km af teen plaasaanvalle Die Nasionale Instituut vir Oordraagbare Siektes (NCID) waarsku reeds sedert Desember dat ‘n verhoogde malaria risiko in Mpumalanga, Limpopo en Noord-KwaZulu-Natal bestaan. Veral reisigers is aangeraai om voldoende voorsorgmaatreëls te tref as hulle na geaffekteerde gebiede reis. Suid-Afrika het die afgelope paar maande ‘n kommerwekkende toename in malariagevalle ervaar. Dit is hoofsaaklik toegeskryf aan ongewone hoë reënval en vlakke van humiditeit. Die NCID het verder gewaarsku dat die seisoenale risiko vir malaria verleng is, met ‘n toename in die aantal gevalle van ernstige malaria, spesifiek in Limpopo, Mpumalanga en Noord-KwaZulu-Natal, insluitend die Krugerwildtuin. Mense word aangeraai om op te let op enige verdagte simptome, aangesien vroeë diagnose die dood weens die siekte kan voorkom. Simptome sluit koors, hoofpyn, kouekoors en spierpyn in. Besoek dadelik jou dokter en moenie skroom om malariatoetse aan te vra nie.  Lees ook: Pen in my hand verwelkom André Bartlett