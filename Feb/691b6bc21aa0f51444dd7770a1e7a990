 MBOMBELA – ‘n Plaaslike musikant met ‘n vluweelstem het oornag ‘n internet-sensasie geword toe ‘n video van hom wat ‘n treffer van die Zack Brown Band sing, hom meer as 14 000 kyke in een week in die sak gebring het.  Die 36-jarige John Buitendach, of Long John soos hy op die verhoog bekendstaan, is so te sê met ‘n kitaar in die hand gebore.
“Ek is al van kleins af aan liedjies om die kampvuur blootgestel,” sê hy. Gebore in Langebaan, het John al van ‘n vroeë ouderdom begin om sy familie en hulle vriende op ‘n stoel in die kombuis te vermaak. “Ek het op ‘n stoel gestaan en Klein Bietjie Wyn gesing om roomys as ‘n beloning te ontvang,” vertel hy. Die grondslag is gelê deur sy pa, Andrew, wat hom van kleintyd af die basiese drukke op sy heel eerste, pikswart Suzuki-kitaar gewys het. “Dit, en deur te kyk wat ander soos my vriend Coenie Bernhardt doen, het ek met die instrument vertroud geraak.”
Gedurende sy skoolloopbaan het hy aan verskeie talentkompetisies deelgeneem en was hy alombekend as “die ou wat gedurig tussen periodes in die gange loop en sing het”. Nadat hy aan Hoërskool Uitsig gematrikuleer het, het hy klankingenieurs-wese in Centurion studeer, waartydens hy bekendes soos Pieter Koen se klank behartig het. Hy het kort nadat hy sy studies voltooi het, die korporatiewe wêreld hier in die Laeveld betree en homself tot ingenieursvlak opgewerk. In 2015 is sy passie vir musiek by Innibos weer aangewakker. Hy het terstond besluit om Shawn Mc Bride, Refentse se voormalige bestuurder, te kontak in die hoop dat hy hóm sou bestuur. “Ek het die liefde en passie in John se oë gesien toe ek hom by Innibos ontmoet het. Toe ek hom eers hoor sing, het ek dadelik in hom begin glo en geweet ons gaan ‘n pad saam stap, en besluit om hom te help,” het Mc Bride gesê. Hy is een van die plaaslike musikante wat hoop om tydens vanjaar se Innibos op te tree. Die beslissing sal 1 April geneem word. Lees ook: Bobby van Jaarsveld charms Lowvelders