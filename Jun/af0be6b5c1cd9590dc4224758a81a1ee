 Die ATKV-Boeke-Oase bied immers die geleentheid om persoonlik met van ons beste Afrikaanse skrywers kennis te maak. Donderdagoggend kon entoesiastiese lesers luister na ‘n boekgesprek met Chanette Paul en Bets Smith, twee van ons voorste outeurs van spanningsfiksie. Alita Steenkamp, joernalis en kampvegter vir Afrikaans, het as gesprekleier opgetree. Chanette het geen bekendstelling nodig nie en met meer as 40 gepubliseerde werke op haar kerfstok is sy wyd bekend as ‘n meester van spanning. Bets Smith, aan die ander kant, is moontlik een van die Laeveld se besbewaarde geheime – sy het reeds 27 werke uitgegee. Dít op sigself plaas haar in die kamp van mees gepubliseerde Laeveldse skrywers ooit. Bets skryf liefdes- en spanningsverhale en daar is dikwels in Chanette se verhale beide ‘n liefdes- en spanningslyn ingeweef. Die boekgesprekke gee aan lesers ‘n blik op die skryfproses: Hoe word ‘n storie gebore en deur watter proses moet die skrywer, die storielyn en die karakters beweeg om uiteindelik as ‘n volwaardige boek op die rak te verskyn? In Chanette se nuutste verhaal, Uit die Bloute, maak die gewilde karakter Jojo Richter weer ‘n verskyning. Bets se jongste boek, Kringloop, vorm deel van die Bloedspoor-tweeluik en beloof om lesers te laat naels kou. Die boek speel in die Laeveld af en dit is heerlik om die plekke te eien waaroor geskryf word. Bets het eers later in haar lewe besluit van haar liefde vir lees na skryf oor te slaan, terwyl Chanette begin skryf het die oomblik toe sy ‘n pen kon vashou. “Ek het in gr. 10 ‘n sprokie geskryf wat kort daarna op Siembamba voorgelees is,” vertel Chanette. “In gr. 12 het ek verlief geraak op ‘n gewilde seun wat natuurlik glad nie in my belanggestel het nie. Ek het besluit om ‘n storie te skryf waarin hy wél in my belangstel.” Daarna het sy vir ‘n volle 20 jaar nie geskryf nie en eers weer in 1995 die pen opgeneem. Die skryfproses is nie ‘n maklike pad nie en dit is interessant om te hoor hoe dit van skrywer tot skrywer verskil. Bets is meer ongeorganiseerd en vertel hoe sy graag in toue staan en notas op lysies maak. Sy skryf ook nie so gedissiplineerd soos Chanette nie en kan te midde van ‘n groot lawaai skryf. Chanette vertel hoe sy dikwels vir tot 12 uur per dag sit en skryf, maar altyd in stilte. Ander interessante aspekte wat deur die gesprek gedek is, sluit die probleme rondom karakterisering en die storielyn, die stand en toekoms van Afrikaans, die herskryfproses en skrywersvryheid in. Die boekgesprekke is insiggewend en elke jaar vir lesers ‘n hoogtepunt. Ons sien reeds uit na die 2019 Boeke Innibos. Beide skrywers is dit eens dat, soos Bets dit stel, ‘n liefde vir skryf dikwels in die moederskoot begin.