 Ek dink Johan Myburg, die nuwe visuelekunskurator van Innibos het meer afgebyt as wat hy wou, toe hy die feesdireksie ‘n oorsigtelike Suid-Afrikaanse landskapuitstalling beloof het. Die eind-produk is egter ‘n visuele fees van kuns in eie reg; ‘n uitstalling wat ook vir die minder geoefende oog groot plesier sal verskaf. So deeglik het Myburg in sy doel geslaag dat dit ‘n leerskool in die kleine is. Hierdie uitstalling is gewis iets wat enigeen wat goeie Suid-Afrikaanse kuns waardeer, of graag sou wou ervaar, moet kom omloop. Elke weeksdag om 11:00 doen Myburg ook ‘n begeleiding om elkeen die kans te gee om die kundigheid van hierdie mededeelsame Johannesburgse kunsresensent persoonlik te beleef. Innibos Kuns : Heidi Fourie Jonkershoek Myburg noem in sy uitstallingsnotas dat hoewel werke uit verskillende registers getrek is, bly dit ‘n seleksie en wil dit hoegenaamd nie voorgee om verteenwoordigend of omvattend te wees nie. Daar is wel die toegewing dat die medium op uitstalling beperk is tot olie en akriel op doek of op bord, dus die “tradisionele” landskapskildery. As konteks en vertrekpunt word die werk van enkele ouer “meesters van die landskap” ingesluit, maar die fokus van die uitstalling is op hedendaagse kunstenaars wat grotendeels of minstens beduidend in dié genre werk, of op enkeles wat met ‘n aweregse aanslag op die landskap kom. Lees meer: Van Janneman tot Soebatsfontein druk Franci haar stempel af Die name van die hedendaagse kunstenaars wie se werk ingesluit is, is Andries Bezuidenhout, Olaf Bisschoff, Heidi Fourie, Pauline Gutter, Andrew Hamlet, MJ Lourens, Clare Menck, Nhlapo Nhlanhla, Willem Pretorius, Henk Serfontein en Jaco van Schalkwyk. Maar vir my was die goeie hoeveelheid werke van die ouer kunstenaars wat hier gehang is, ‘n aangename verrassing. Met die deurstap sien ek onverwags ‘n Battis. Dié sal sy man staan teen die jongeres! Dan is daar ‘n Ampenberger, ‘n Thinus de Jong. Myburg wys my ‘n Domsaites – en onder die lateres ‘n Mel Biggs en ‘n lieflike klein André Naudé. Kieth Alexander is nie my gunsteling nie, maar belangrik om ook hier verteenwoordig te wees. Innibos Kuns: Collen Maswanganyi Die verlies aan ‘n Henk Pierneef en ‘n Walter Meyer – wat ek in elk geval nie hier verwag het nie – is skielik weer jammer. Maar aan die ander kant, mens kan ook net soeveel vermag, en na sy onlangse dood hou die versamelaars vas aan hulle Meyers, verduidelik Myburg. Nie eers vir die leen vir so ‘n deeglike uitstalling nie. Ook is daar geen Sumners of ‘n Nico Roos nie. Dink net hoe so ‘n uitstalling in die Laeveld sou baat by ‘n Bertha Everard op bruikleen – maar nou raak ek heeltemal te gulsig! Lees meer: ‘n Rondomtaliespel van twee anti-pole Onder die jongeres se werk op die uitstalling is daar heelwat individualisme – maar al is hy afwesig, is die invloed van Walter Meyer se werk opmerklik – selfs meer so onder hierdie groep jonger kunstenaars as wat hier gesien kan word. My gunsteling onder hulle is Henk Serfontein – soms dink ek tegnies beter as Walter Meyer – maar dan mis ek weer daai roekelose kwashale van Meyer. Soos Elsa Miles eenkeer in ‘n resensie gesê het, “Elke kwashaal is ‘n enkele timbre waarmee hy ‘n hele gelykenis uitbeeld.” Van dié wat ook na my mening tematiese en soms tegniese volgelinge van Meyer is en ook hier te siene is, is Willem Pretorius, Andrew Hamlet en Andries Bezuidenhout – wat ek reken die minste geslaagd is. Dis ook nie sonder rede dat Myburg die latere gewilde formule-tipe kuns van Thinus de Jong hier saam met die een van Willem Pretorius op een gallerypaneel hang nie. Die uitstalling vra vir die tref van vergelykings en die aandui en besef van die ewige ontwikkeling op die gebied van die beeldende kuns. Moet dit beslis nie misloop nie.