 KOMATIPOORT – ‘n Krokodil kon Saterdag haar spreekwoordelike trane afdroog toe sy na bykans ‘n maand uiteindelik uit ‘n diep kolkgat gered is. Die bielie van ‘n reptiel was erg verhonger toe sy danksy ‘n reusereddingspoging deur Mpumalanga Toerisme- en Parkeagentskap (MTPA), Off Road Rescue Unit (ORRU), sowel as verteenwoordigers van Bossies Community Justice na die oppervlak gebring is. Chris Hobkirk, senior bewaarder by die MTPA, sê dit was verblydend om te sien hoe almal kragte saamgesnoer het om die dier na veiligheid te bring en van ‘n gewisse dood te red. Die krokodil, van nagenoeg 150 kilogram en drie meter lank, is Donderdag deur ‘n plaaslike inwoner wat as klaringsagent by die Lebombo-grenspos werksaam is, opgemerk toe hy gaan tiervis vang het. Na talle verbete oproepe het hy oplaas deur Komatipoort SAPD, Hobkirk telefonies bereik. Hobkirk is inderhaas van Mbombela af na die toneel waar hy gou agtergekom het dat die toerusting tot sy beskikking nie die wa deur die drif sou kry nie, en hy moes die krok vir eers agterlaat. Lees ook: The cattle battle continues on city roads
‘n Ander operasie waar meer as 18 probleemseekoeie vanuit ‘n plaaslike dam naby Mbombela hervestig moes word, het Hobkirk verhoed om Vrydag na die toneel terug te keer, maar ook genoeg tyd gegee om ‘n deeglike plan te beraam.
Hy het ‘n boodskap op ‘n plaaslike reptielherwinnigsgroep geplaas, en binne minute was daar ‘n hele span wat by die redding betrokke wou raak. Hulle het Vrydagmiddag by Crossfit Nelspruit vergader om ‘n strategie uit te werk. “Toe ek my oë uitvee, was daar Saterdagoggend vyf voertuie in ‘n konvooi, gerat met die regte toerusting, na Komatipoort onderweg,” vertel Hobkirk. Tyd was aan niemand se kant nie en by hul aankoms het die span terstond ankerpunte in die klippe geboor wat Hobkirk sou toelaat om met gemak by die kolkgat af te sak. Hy het begin deur ‘n staal vangriem om die krok se nek te plaas, waarna die span die dier effe uit die water gelig het en Hobkirk ‘n tipe spierveslapper kon toedien. Nagenoeg 10 minute nadat die medikasie ingeskop het, kon hy verder afsak en met gemak die reptiel se mond toebind, nog rieme aanbring en haar blinddoek om spanning wanneer sy opgehys word tot ‘n minimum te hou. “En eenklaps, danksy ORRU se toue en ‘n wenas, was die krok uit die kolkgat gelig,” vertel Hobkirk. Die laaste uitdaging was om haar met die rivier te herenig. “ORRU het haar soos ‘n pasiënt in ‘n reddingsmandjie geplaas en só kon die span haar sonder moeite oor die moeilike terrein tot by die rivier kry,” vertel Hobkirk. “Nadat ons haar losgesny het, het sy ons een kyk gegee en self die rivier ingestap,” het Hobkirk afgesluit.  Lees ook: Local man pleads guilty to buffalo fraud