 SABIE – Vir talle is die Fanie Botha-wandelroete op die Drakensberg-platorand, sinoniem met ‘n gesogte avontuur wat net die gesoutse stappers aandurf. Maar vir ‘n 20-jarige man van Pretoria, het dit in ‘n oogwink in ‘n nagmerrie ontaard toe hy op die voorlaaste dag van die uitstappie, ineengestort het. Weens die rowwe terrein was hy vir 18 uur in ‘n afgeleë gebied gestrand. André Coetzee was deel van ‘n groot groep stappers van Pretoria wat Maandag die roete begin aandurf het. Hulle was glo naby die oornagplek by Maritzboshut toe hy begin sleg voel en het inmekaargesak. Die toerleier het onmiddellik daaraan aandag gegee, en na ‘n kort rusperiode, ‘n goeie dosis water en iets te ete, het hy voortgestap. Maar 100 m verder het hy weer inmekaargesak. Dié keer was hy skaars by sy bewussyn. Vir die volgende 18 uur het die situasie in ‘n geveg vir oorlewing ontaard. Bossies Commuity Justice en die Off Road Rescue Unit (ORRU) se Danie Theron het rondom middernag daarvan te hore gekom. Hy het ‘n kerngroep van vier mense bymekaargemaak. Dr. Piet Scheepers, Pieter du Plessis, Anton Strydom en Theron is inderhaas na die toneel toe, waar hulle by ER24 aangesluit het wat reeds op die toneel was. Min het hulle geweet dat dié een van die moeilikste reddingspogings nóg sou wees.
Intussen het Ed de Bruno Austin, wat die plantasie soos die palm van sy hand ken, ook by die groep aangesluit.
Die span het rowwe terrein aangepak en na twee uur se swoeg en sweet, het hulle André bereik. “Hy was erg gedehidreer en het kort-kort sy bewussyn verloor,” het Theron gesê. Die situasie is noukeurig opgesom en daar is besluit dat André op geen ander manier as per helikopter vervoer sou kon word nie.
Nadat daar omstreeks ses kilometer gery moes word om selfoonsein te kry, is die lugmag se kol. Robert Strydom ontplooi. Omstreeks 07:00 is daar klaring ontvang dat ‘n Augusta 109 die span te hulp kan snel. Om 08:00, nagenoeg 18 uur na die voorval plaasgevind het, het die helikopter vanaf Hoedspruit Lugmagbasis, geland. Die lede van ER24 is heel eerste na hulle ambulans, wat ongeveer twee kilometer weg was, afgevoer. Dit het die span genoeg tyd gegee om André te stabiliseer en behoorlik op die draagbaar vas te maak. Met die Augusta se terugkeer is hy veilig tot by die ambulans vervoer, en is na Mediclinic Nelspruit geneem waar hy tans aansterk. Die toerleier het die hele tyd by hom gebly om seker te maak dat hy veilig is.
André se pa, Dawie het met Laevelder bevestig dat hy teen druktyd in ‘n stabiele toestand was. Theron het die lugmag bedank vir hulle bereidwilligheid om dié redding moontlik te maak. Lees ook: Vrou dood na vragmotor in oopgroefmyn beland