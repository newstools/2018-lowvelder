 Met Ander Woorde is ‘n versameling sketse uit haar eie pen wat die gehoor gaan laat lag en huil. Meiring vertel in die stuk ook grepe uit haar eie lewe en loopbaan – die lastige ongemaklikhede van kunstenaar wees en die triomfantelike ontsnapping van kreatiwiteit. Vir Meiring is die opvoering van hierdie stuk in Mbombela ekstra spesiaal aangesien sy dit as een van die mooiste plekke in  Suid-Afrika beskou.  “Die plaaslike mense is warm, vriendelik, interessant en kreatief. Voeg nog ‘n fabelagtige Innibos-fees by en jy het elke jaar ‘n magiese ervaring,” sê sy. Die tydsduur is 60 minute en daar word aanbeveel dat kinders onder 14 jaar liefs by die huis gelos moet word. Die toneelstuk vind 28 en 29 Junie om 14:00 by Laerskool Bergland plaas en kaartjies kos R132 per persoon. Kom geniet hierdie produksie saam met ‘n legende op die verhoog. 