 TONGA – ‘n 23-jarige vrou is dood nadat ‘n vragmotor wat sy bestuur het, in Nkomati Antrasietmyn beland het. Die presiese omstandighede waaronder sy oorlede is, is egter nog nie bekend nie. Lindokuhle Silinda het glo omstreeks 23:00 Vrydagaand, onwettig toegang tot die myn verkry. Hoewel dit nog nie bevestig is nie, lyk dit asof een van Nkomati se werknemers haar toegelaat het om die vragmotor te bestuur. Die hoof-uitvoerende beampte van die myn, Allan Hepburn, het bevestig dat die slagoffer nie by die myn werksaam was nie. Hy het egter bygevoeg dat die saak tans deur die Departement van Minerale Hulpbronne ondersoek word en dat meer inligting rakende die voorval binnekort bekend gemaak sal word. Lees ook: OPVOLG: Jong vlieënier se dood glo deur ‘n slaggat veroorsaak Wat wel bekend is, is dat sy die voertuig ten tye van die ongeluk bestuur het. Sy het glo beheer oor die voertuig verloor, waarna dit in die oopgroefmyn beland het. Dit is ongeveer 50 meter diep en hoewel die passassier daarin kon slaag om uit die voertuig te spring toe die gevaarligte begin flikker, was sy steeds in die voertuig toe dit die donkterte in is. Volgens kapt. Magonseni Nkosi van die polisie op Tonga, wat die voorval bevestig het, het Silinda in nagenoeg ses meter water op die bodem van die groef, verdrink. Die passassier het egter ongedeerd daarvan afgekom. Die Ehlanzeni duikeeinheid is na die toneel ontbied en na ongeveer ‘n uur se geswoeg en gesweet, is Silinda se liggaam deur kapt. Joey Potgieter en sers. Francois Joubert herwin. 