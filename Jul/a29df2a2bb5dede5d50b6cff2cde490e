 MBOMBELA – ‘n Inwoner van Steiltes staar moontlik strafregtelike klagtes in die gesig nadat hy Vrydagmiddag na bewering op ‘n hond geskiet het. Lees meer: 

Die voorval het kort voor die naweek in die gesogte sekuriteitskompleks in Melkwegstraat, Tussenberge plaasgevind.
Buks het volgens sy eienaar Tharien Marx, oudergwoonte by die buurvrou in Tussenberge, Karen Wiid, gaan kuier toe sy die volgende oomblik, omstreeks 16:00 twee harde knalle van ‘n vuurwapen hoor.
Wiid was na haar huis onderweg, toe sy kort na die voorval ‘n erg bebloede Buks met ‘n koeëlwond aantref. Wiid het hom dadelik in die kar gelaai en na Nelspruit Dierehospitaal geneem waar hy vir sy wonde behandel is. Hoewel die hond erg getraumatieseer is, was die beserings gering. Wiid het intussen van die skote op die kompleks se WhatsApp-groep te hore gekom en een en een bymekaar gesit.  “Dit was duidelik wat die intensie was. Die skieter wou vir Buks afmaai, maar ons is dankbaar dat die koeël net die punt van sy oor getref het,” het Wiid gesê.
Die veeartsrekening beloop egter meer as R1 000, en hoewel Marx en Wiid voel dat dit ‘n klein prys vir die welsyn van die geliefde hondekind is, het hulle daarop aangedring dat die molesmaker daarvoor pa moet staan.
“Ek sidder om te dink wat kon gebeur het. My groot vrees is dat kinders in die kompleks dalk getref kon word, of my eie twee kinders op ‘n dooie hond kon afkom. Ons hoop die skieter hou dit in gedagte,” het Marx gesê.
Sy voeg by dat hulle ‘n klagte by die polisie gaan indien. “Buks is nie ‘n hond wat moeilikheid maak nie. Hy kom gewoonlik na ons huis toe waar hy en ons 13-jarige worshond met mekaar speel en niemand het nog ooit daaroor gekla nie,” het Wiid gesê.  “Indien hy iemand gepla het, kon die skieter nie eerder die eienaar daarvan in kennis stel, eerder as om hom te probeer doodskiet nie?,” het sy gevra.
Hi-Tech Sekuriteit is na die toneel ontbied en het gewaarsku dat dit onwettig is om ‘n vuurwapen in ‘n beboude of openbare gebied af te vuur.
“Ons het ‘n sterk vermoede wie dit was, maar het nie bewyse nie. Ons sal egter die saak aanmeld en wag dat die reg sy loop neem,” het Marx gesê.
Sy het intussen ‘n poging aangewend om vir Buks in die erf te probeer hou. Hulle vra dat enige ooggetuies die naaste polisiestasie in kennis sal stel. Lees ook: Community police forum meeting highlights the use of firearms 