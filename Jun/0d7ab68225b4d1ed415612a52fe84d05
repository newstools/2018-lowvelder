 MBOMBELA – Ontwerpers Vera Serfontein en Sonette de Beer wou die gehoor se aandag met die intrapslag vang en met dié 72 meter grootte stuk lap, was dit presies wat gebeur het. Die gedeelte van Vida se middel af tot by die soom, was vyf meter lank en die rok het tussen 15 en
20 kilogram geweeg. Die rok het op die stellasie, waarop Vida gestaan het, reg gelê. Sy moes net voor die gordyne oopgegaan het, in die romp inspring. Dit is met Velcro vasgemaak, want dit was nie moontlik om met die lang, swaar rok rond te loop nie. Vida Strydom. Foto’s: Hennie Homann/www.hhphotoxpress.co.za Serfontein en De Beer het in ‘n maand se tyd 180 kostuums vir die revue ontwerp en aan mekaar gewerk. “Dit was chaos! Dit is nie net van die materiaal sny nie, elke kind se lyf is anders. Jy moet ‘n rekeningkundige en wiskundige brein hê. Maar wanneer ons die eindproduk op die verhoog sien, weet ons dat die ure wat ons ingesit het, die moeite werd was. Na elke repetisie, voeg ons nog iets soos ‘n blink dingetjie of ‘n lintjie by. So tot op die nippertjie verander ons nog aan die kostuums.”  Hierdie was die derde projek wat die twee saam aangepak het. Hulle was tydens verlede jaar se revue, ook van kroontjie tot toonjie verantwoordelik. Serfontein en De Beer het ook Curro se interhoërdirigente se uitrustings, wat vir die tweede agtereenvolgende jaar die trofee vir die beste gekleede span verower het, gemaak. “Ons is Pinterestholics! Ons ontwerpe is self inspirasie, maar ons moet sê in die nag maal ons koppe met al die planne. Die verhoog is ‘n towerwêreld van stories waar die kostuums met die vertel van die verhaal help.”