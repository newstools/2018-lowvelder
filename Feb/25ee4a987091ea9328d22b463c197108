 MBOMBELA – Toe dr. Darius Botha, ‘n leraar by die NG Suid-gemeente twee van sy kinders, Carine en Tobie aan die dood moes afstaan, het hy aan sy vriende en kollegas vertel dat hy glimlag, maar met ‘n traan in sy hart. Die Bothas is egter Maandag opnuut in rou gedompel toe Darius sy stryd teen kanker verloor het. “Hy is in 2014 met maagkanker gediagnoseer en nadat sy maag verwyder is het hy stadig maar seker aangesterk. Maar ons vrees dat dit sluimerend was en sou terugkeer, het waar geword toe die kanker na sy pankreas versprei het,” het sy vriend en kollega, ds. Steyn van Heerden vertel.
“My pa was altyd ons steunpilaar om ons deur die dood van my broer Tobie en suster Carine te dra, maar nou is hy weg, wat dit hierdie keer baie moeilik maak,” sê sy dogter, Rienie van Rooyen, wat saam met haar broer Derik en ma Karin agtergelaat is. Carine  is op die ouderdom van ses en Tobie op 18 ook aan kanker dood. “Hy het ons geleer dit maak nie saak hoe groot die beproewing is nie, God se genade is altyd genoeg om ons daardeur te dra,” vertel Van Rooyen.
Sy sê dit was ‘n reuseskok toe haar pa met kanker gediagnoseer is. Dokters het hom nege maande gegee om te leef. “Maar, hy het vandeesweek eers sy onverpoosde geveg verloor omdat hy geweet het ons wil hom hier hê. En dit bewys hoe onbaatsugtig my pa regtig was,” sê sy.  Bekende Springbok-losskakel Naas Botha het vertel hoe opgewek en vrolik sy broer was. “Dit is onregverdig dat een gesin drie keer deur so iets moet gaan. Geen ouer moet ‘n kind begrawe nie en Darius moes twee – en nou hy. Geen gesin verdien dit nie. “Dit was ‘n absolute voorreg om vir Darius as my broer te hê,” het hy aan Laevelder vertel. “Hy was ‘n voorbeeld vir baie en elke lewe waarin hy betrokke was, het hy positief aangeraak,” sê hy. Hy getuig ook van Darius se onbaatsugtig-heid. “My broer het meer pakslae gekry as gevolg van my as oor homself. Die feit dat niemand ooit iets slegs oor hom te sê gehad het nie is ongehoord,” sê hy.
Hy vertel die kostelike verhaal van Darius wat in 1976 vir twee weke deur die dr. Danie Craven uit Maties se rugbyspan geskors is, omdat hy Naas, wat vir Tukkies gespeel het, ondersteun het.
In 1981 is Darius uiteindelik vir die Springbokspan gekies waar hy saam met sy broer op die veld gedraf het. “Hier het die Kiwis vinnig geleer dat jy nie met Darius se kleinboet skoor soek nie,” skerts hy. Almal wat die wedstryd gekyk het, sal onthou hoe Darius oor die veld genael het om een van die Kiwis wat aan sy broer gepluk het, te pot. Hy het uiteindelik sy stewels opgehang, “omdat bakleiery nie op die veld hoort nie”. “Hy het na my gekyk soos enige broer na sy kleinboet moet kyk. Die grootste gedeelte van my motivering het van hom af gekom en ek het in sy voetspore gevolg. Ek is van mening dat enigiemand ‘n broer soos hy wil hê.
“Daar is mense wat wonder wat na die dood gebeur, maar ek het geen twyfel oor waar Darius nou is nie,” sê hy. Darius Botha en Steyn van Heerden. Van Heerden, wat vir jare saam met Darius gewerk het, kan nie uitgepraat raak oor die goeie eienskappe waaroor hy beskik het nie. “Hy het in almal se harte ingekruip. Hy was toegewyd aan sy roeping. Ondanks die groot karakter wat hy in die sportwêreld en die gemeenskap was, het hy uitgereik en ‘n verhouding met elke lid van sy gemeente gehad,” vertel hy. “Hoewel hy die laaste vier jaar deur geweldige lyding gegaan het, was dit waardevolle geleende tyd. Sy persoonlike lewe het rondom sy gesin gedraai – hulle was sy alles.”
Sy kollegas, vriende en familie is dit eens dat Darius vir vandag geleef het, “want of jy nou gesond is of kanker het, ‘n mens weet nooit wanneer jou laaste dag op aarde is nie”.
Hy word Saterdag om 11:00 by Weltevrede-park te ruste gelê. Lees ook: Bleed for Isak raak nog steeds talle lewens 