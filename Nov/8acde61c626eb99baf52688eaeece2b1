 MBOMBELA – Die tafels was Woensdag gedek vir ‘n behoorlike teepartytjie by die Nelspruit DBV. Die koppies is blink gevryf en dié wat die geleentheid bygewoon het, was deftig geklee volgens die tema. Gegewe dat die partytjie die amptelike opening van hulle nuwe haashokke was, was hierdie tema uiters gepas. Laevelder het voorheen berig dat dié organisasie besig is met allerlei opgraderings terwyl hulle wag vir magtiging om plaasdiere te skud. Die koerant het vroeër die week ook berig dat sowat 49 hase aan die einde van Oktober by hulle afgelaai is. Sewe van hierdie hase moes uitgesit word weens mishandeling terwyl ‘n verdere drie sedertdien van siekte gesterf het. Die Stoltz-gesin: Zelda, Braam en Caitlin by die nuwe hokke. Dit was alles egter vergete toe die oorblywende 39, asook vier ander hase wat inwoners van die DBV se hokke is, vir die eerste keer in die nuwe hokke wat buite op die gras gebou is, vrygelaat is. LEES OOK: Nelspruit DBV kry nuwe veeartsvertrek met behulp van TRAC Volgens Lize Pienaar, voorsitter van die Nelspruit DBV, was dit sommige van die hasies se eerste ervaring met gras. “Dit is ‘n ongelooflike nuwe toevoeging tot ons fasiliteite en dit is wonderlik omdat ons nou soveel meer spesies op die regte manier kan akkommodeer,” het Pienaar gesê. Nelspruit DBV se personeel was ook opgewonde oor die nuwe hokke. Hulle is (voor) Christine Payne, Portia Mavuso, Thandi Zulu, Jeanne-Marie Barnard, Angelique Herholdt, (agter) Robert Biya, Mathews Moyo en Lazarus Langa. Voorheen moes hulle al die hase in kathokkies aanhou. Die haashokke was die inisiatief van Zelda Stoltz wat geld saam met haar besigheid, Ideal and Selected Candidates, ingesamel het om die hokke te kan bou. LEES OOK: Nuwe DBV-komitee takel skuldprobleme en fondsinsameling Haar man Braam se besigheid, B&L Renovations, het die hokke gebou. Die Stoltz-gesin het self ook hase van Nelspruit DBV aangeneem. “Dit was die groot rede waarom ons die hokke wou bou. Toe ons hier aankom met ons hasies het ons gesien in watter klein hokke hulle bly en het besluit dat iets beslis gedoen moet word,” het Zelda gesê. Afgesien van die heerlike versnaperinge vir die gaste, is die hase ook bederf met ‘n verskeidenheid haaslekkernye en het vir die res van die dag hulle voete in hul nuwe tuiste gevind. Nelspruit DBV se voorsitter, Lize Pienaar en visievoorsitter Ludi Botha is baie dankbaar vir die nuwe hokke.