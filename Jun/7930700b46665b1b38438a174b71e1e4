 WATERVAL BOVEN – Die inwoners is raadop met die toestand van dié dorp. Laevelder het voorheen berig oor ‘n gebrek aan dienslewering wat gelei het tot swak paaie, onwettige vullisstorting en gebarste waterpype. Daar het egter nou ook ‘n probleem ontstaan met riool wat in die strate loop.  Volgens voormalige raadslid, Rudolf Pretorius, is die grootste oorlooppunte in Poplarlaan. “Ek het dit aangemeld by die Departement van Water en Sanitasie by die Emakhazeni Plaaslike Munisipaliteit, maar hulle het nog nie teruggekom na my toe nie. Hulle het dit voorheen kom regmaak, maar dit hou aan breek,” vertel Pretorius. Die riool in Eendragstraat, Waterval Boven. Daar was al voorheen probleme by die riool in Eendragstraat 200 meter van die Elandsrivier af wat rioolwater in die rivier laat beland. Pretorius beweer hierdie voorval is ook al by die munisipaliteit aangemeld. “Ons is absoluut raadop. Ons dorp was ons trots, maar dansky die munisipaliteit het dit nou heeltemal verval en dit maak ons baie hartseer,” sê Pretorius. Die riool in Machadodorp. In Machadodorp, wat ook onder die Emakhazeni- munisipaliteit val, is daar dieselfde probleem op die eerste grondpad waarmee mens die dorp van Waterval Boven se kant af met die Badplaaspad binnekom.Die munisipaliteit het nie op enige van Laevelder se navrae gereageer nie. LEES OOK: Waterval Boven: Van baken tot verval