 MBOMBELA – Die gebruik van ‘n kiefnet is ‘n maklike, goedkoop en doeltreffende manier van visvang. Beland dit in die verkeerde hande, kan dit egter in ‘n oogwink in die uitwis van duisende visse ontaard.  ‘n Kiefnet, ook bekend as ‘n spannet, kan volgens kapt. Pottie Potgieter van die Ehlanzeni Duikeenheid, tot en met 400 visse op een slag vang. Maar, sê Andre Hoffman, akwatiese wetenskaplike by die Mpumalanga Toerisme- en Parkeraad, die kiefnet is nie selektief nie, dit vang alles wat voorkom.
“Van krokodille tot otters en watervoëls soos kormorante, beland dikwels in dié strik,” het hy gesê.
Dit is nie net ‘n onvolhoubare wyse van visvang wat geweldige druk op die ekostelsel plaas nie, maar dié metode is volgens hoofstuk vyf van die Mpumalanga Natuurbeskermingswet (nr 10 van 1998) met tronkstraf strafbaar.
Bo en behalwe die diere, hou dit ook ‘n groot gevaar vir die oortreders in, weens die wyse waarop die nette in damme geplaas word. “Die oortreders gebruik dikwels hulpmiddels soos die binneband van ‘n vragmotor om nette van tot ‘n kilometer lank, op te stel. Die risiko hieraan verbonde is reusagtig,” sê Potgieter. ‘n Verdrinking skaars twee weke gelede is klinklare bewys van die gevaar wat dié metode van visvang inhou. ‘n Man in sy veertigs het verlede Sondag omstreeks middernag in Kwenadam verdrink toe hy glo ‘n kiefnet wou opstel. Die duikeenheid het Dinsdag 11 nette uit Driekoppies verwyder, met lengtes wat wissel van 100 tot 800 meter.
“Ons verstaan dat mense honger is, maar dan kan hulle liewer soos die meeste vissermanne van wettige wyses gebruik maak,” sê Potgieter.
Die duikeenheid en lede van die gemeenskap soos kranige visserman en voorloper in die bekende Lowveld Bass Trail, Frank Gottschalk, het die nette vroeg genoeg verwyder om te verhoed dat meer as vier makriele, nege rooikurpers en ses dolfynvisse gevang word. In Renosterkopdam was dit egter ‘n heel ander storie. In slegs drie nette is 345 visse waaronder 180 karpe, uitgehaal. Die meeste van dié visse was reeds dood. Indien enigiemand op kiefnette afkom, kan Potgieter direk by 082-449-5910 geskakel word.
Vir diegene wat met ‘n hoek, lyn en visstok visvang, moedig Hoffman aan om so voort te gaan. “Almal kan die volhoubare manier van visvang geniet en sal nooit die damme leegvang nie. Die kiefnette is egter ‘n ander saak,” sluit hy af. VIDEO: Footage of assault at local primary school shocks parents UPDATE: Brave set alight after foiling armed robbery