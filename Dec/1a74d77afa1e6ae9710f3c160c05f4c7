 BARBERTON – Daniel Terblanche sal nou saam met Rob Devereux as sakereddingspraktisyn optree. Beide myne is in 2016 onder sakeredding geplaas nadat ‘n skag by Lily ineengestort het. Bedrywighede is sedertdien by albei gestaak. Devereux is toe as die sakeredder aangestel. Intussen is Siyakhula Sonke Empowerment Corporation (SSC) besig om die myne by Vantage Goldfields te koop. Die transaksie wag glo net op ministeriële goedkeuring. LEES MEER: Lily Mine sale only awaits ministerial approval Krediteure het vroeër vanjaar ‘n voorlopige likwasieaansoek ingedien, maar in Augustus laat vaar. ‘n Nuwe sakereddingsplan is toe goedgekeur, maar groot ongelukkigheid het sedertdien ontstaan weens die stadige pas van die implementering daarvan. Krediteure het in November besluit om weer die likwidasieproses te begin. Weens Terblanche se aanstelling is dít egter vir eers gestaak. SIEN OOK: New liquidation applications to be served on Barbrook and Lilly mines Dwaine Koch, voorsitter van Barbrook se krediteurekomitee, het Terblanche se aanstelling verwelkom. “Die kredieteure het dit versoek,” het hy gesê. “Devereux was bereid om heeltemal te bedank, maar ons het sy versoek van die hand gewys. “Die likwidasie is nou eers op ys. Ons wil die reddingspraktisyns die geleentheid gun om saam ‘n statusverslag saam te stel, spesifiek wat die koop van SSC betref and die pad voorentoe. “Dit is ‘n grondverskuiwende stap en dit is belangrik dat die nuwe ooreenkoms, sonder twyfel, weer belangstelling by beleggers sal prikkel. “Terblanche het ‘n baie goeie reputasie. Ons voel dit is ‘n positiewe verwikkeling en glo dat ons nou vorentoe kan beweeg.”