 MBOMBELA – Die feesseisoen gaan altyd met ‘n lawaaierige feesgees gepaard en hierdie jaar is geen verskil nie. Sedert die begin van die feestyd het raadslid Tersia Marshall reeds verskeie klagtes ontvang rakende hoë vlakke van geraas. Dit dra by tot die reuseprobleem wat reeds rondom geraasbesoedeling in die dorp bestaan. LEES OOK: Not a beautiful noise: Noise pollution continuing in Mbombela “Die laaste twee weke was die meeste klagtes oor persone wat buite die dorp geraas maak en dink hulle kan dan daarmee wegkom,” sê Marshall. Sy voer aan dat hoewel die nuwe munisipale regulasies nog nie in plek is nie, die oues steeds van krag is. Hulle bepaal dat enige persoon binne die munisipale gebied van Mbombela, die regulasies moet gehoorsaam. Tersia Marshall. “Hoewel dit skokkend is dat ons na twee en ‘n half jaar nog geen nuwe munisipale wette in plek het nie, is die ou wette nooit herroep met die destydse samesmelting nie en dus nog geldig,” sê Marshall. Volgens die ou wette wat op die Stad van Mbombela Plaaslike Munisipaliteit se webtuiste verskyn en wat geraasbesoedeling moet beheer, mag geen persoon:
• tussen 22:00 en 06:00 in ‘n straat, openbare plek of op enige ander perseel skree, sing of enige ander vorm van geraas maak nie,
• ‘n radio, televisiestel, musiekinstrument, klankversterker of enige soortgelyke hulpbron wat uitermatige geraas maak, gebruik, speel of aktiveer nie, • ‘n waarskuwingstoestel, sirene, toeter of soortgelyke toestel gebruik tensy dit ‘n noodgeval is of goedgekeur word deur die wet nie,
• toelaat dat ‘n alarm aanhoudend of opsetlik vir meer as 20 minute nadat dit begin het, afgaan nie,
• geen diere of voëls aanhou wat die vermoë het om rus te kan versteur en uitermatige geraas te maak nie,
• ‘n grassnyer, tuintoerusting of kraggereedskap tussen 14:00 en 16:00 gebruik as dit rus en stilte in die gebied gaan versteur nie,
• of lawaai te maak of iemand toestemming te gee om lawaai te maak nie. Marshall stel voor dat indien jy ‘n spesiale geleentheid sou wou vier, jy die bure om jou in ag moet neem. “Laat hulle vooraf weet dat jy dalk geraas gaan maak en as hulle dan sê sit af, stel ek voor jy doen dit.” LEES OOK: Questions surrounding land invasion, finance and service delivery arise at council meeting