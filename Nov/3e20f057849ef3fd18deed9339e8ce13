 Stefan en Ronelle Coetzee van Talisman Hire in Witrivier glo in dienslewering, daarom sluit hulle sommer maklik hul winkel se deure reeds om 06:30 oop en sluit dit net so maklik eers heelwat later as 17:00 weer toe. “Ons glo in buigbaarheid om klante te akkommodeer,” sê albei.  Stefan is die eienaar van die franchise en Ronelle hanteer die administrasie en finansies. Al is hy ’n gebore “Wes-Transvaler”, het Stefan met ’n ompad in Gauteng in hierdie bedryf beland. “Ek het eers in my pa se slaghuis gewerk, totdat hy dit verkoop het,” vertel hy. “Terwyl ek daarna in ’n ander groothandelslaghuis gewerk het, het ek gehoor van iemand in die gereedskapverhuringsbedryf wat ’n betroubare werker gesoek het.” Hy het die werk gekry en was vir drie jaar daar werksaam toe Talisman hulle eerste franchise oopmaak. Hy het die geleentheid met beide hande aangegryp en in 1999 die winkel in Centurion gevestig. Dié het hy ses jaar bestuur toe die geleentheid hom voordoen om die franchise in Witrivier te bekom. Hy en sy broer het ingespring en die res is geskiedenis.  Al werk hulle maklik oortyd om klante gelukkig te hou, is hulle darem gesteld op hul eie ontspanning ook. Stefan en Ronelle is ywerige kampeerders, maar kamp eintlik net graag waar hulle honde, wat soos kinders behandel word, ook welkom is. Marlothpark is egter een uitsondering, want al word troeteldiere nie daar toegelaat nie, is hulself gek oor die plek.    