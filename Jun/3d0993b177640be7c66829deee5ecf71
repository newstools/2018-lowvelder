 SABIE – ‘n Fratsongeluk sou uiteindelik die lewe van ereveldwagter, Piet Coetser, wat onlangs talle skermutselinge met wilde diere oorleef het, eis.
Coetser is op die ouderdom van 48 oorlede, toe hy vandag presies ‘n maand gelede uit ‘n hoë boom in die Nasionale Krugerwildtuin (NKW) tot sy dood geval het.
“Vroeg-vroeg het ek besef hierdie man van my is uniek. Ek sal hare op my tande moet groei en senuwees van staal moet hê om te kan byhou,” het sy vrou van 25 jaar, Mariëtte vertel. “Vir so lank as wat ek hom geken het, was die plantasies, die bos en die grasvlaktes sy siel se kos,” het sy gesê.
As ereveldwagter en iemand wat deurentyd ‘n verskil wou maak, het hy besluit om die NKW se honde-eenheid se welsyn as ‘n projek aan te pak. “Sy passie het by bewaring gelê, en hy het lank gesoek na ‘n organisasie waar hy ‘n verskil kon maak,” vertel Mariëtte. “Ons het altyd gespot ons wil ‘n boek skryf oor ons lewenservaringe. Dit sou egter ook oor al sy unieke ervarings met diere van die groot vyf handel,” vertel sy.
Jare gelede het hy ‘n noue ontkoming gehad toe ‘n olifant hom in ‘n privaat wildreservaat aangeval het. Mariëtte vertel dat ‘n groot trop die onomheinde kamp waar hulle vakansie gehou het, betree het. Die oomblik toe Piet en ‘n vriend hulle verjaag, het twee jong bulletjies wat glo in nabye bosse geskuil het onverwags op hulle afgestorm. Piet het met ‘n paar skrape van hierdie aanval af weggestap.
Ongeveer twee maande gelede het hy weer ‘n aanval van ‘n wilde dier oorleef – hierdie keer ‘n luiperd naby Sabie.
“Terwyl hy en ‘n vriend in die veld rondgery het, het sy hond, Bow, ‘n bokkie in die veld gesien en van die bakkie afgespring. Piet het hom agterna gesit, maar hom uit die oog verloor. Hy het ‘n geritsel in die lang gras gesien en ondersoek ingestel, maar die volgende oomblik bespring ‘n luiperd hom. Sy vriend kon daarin slaag om die kat met sy pistool af te weer, maar het in die proses vir Piet in sy voet geskiet,” vertel sy. Behalwe vir die wond en ‘n paar skrape en bytplekke, was hy weer eens ongedeerd. Op 26 Mei vanjaar was hy egter nie so gelukkig nie. “Piet was besig om ‘n enorme boom van nagenoeg 11 meter hoog, se tak by die honde-eenheid af te saag, toe iets verkeerd gaan en hy uitval,” vertel Mariëtte. Hy was kort na die ongeluk nog by sy bewussyn, en het glo nog gespot oor sy gratis helikopterrit na die hopsitaal. Maar, met sy aankoms by Mediclinic Nelspruit, het sy hart na bewering gaan staan. Die presiese oorsaak van sy dood is egter nog nie bekend nie. “Ek het nog die oggend voordat hy weg is, vir hom gesê ek wil nie vandag oproepies kry nie en was skoon ontsteld.” Haar woorde was skaars koud toe André Dohne, ‘n kollega, sy vrou skakel.
“Ek was besig om haar naels te doen, toe die oproep deurkom. Ek het gehoor hoe André haar van die ongeluk in kennis stel. Ek het aanvanklik nie gedink dit is te ernstig nie. Die feit dat hy dit nie sou maak nie, was nie ‘n opsie. Ek onthou nog hoe ek sy nagklere en skeersakkie ingepak het, maar die volgende oomblik het die byna ondenkbare gebeur. Dit was so onwerklik – na alles wat hy deurgemaak het.”  Piet saam met sy seun Kobus (links) 
Mariëtte vertel dat sy twee seuns, Kobus (23) en Piet (25), soos een man opgestaan het, haar bygestaan en beheer geneem het.
Sy is geweldig trots op sy nalatenskap en het opnuut besef hoe ‘n groot verskil hy in soveel mense se lewens gemaak het – met honderde boodskappe en oproepe, en byna 300 mense by sy begrafnis. “Ons het vragte sout saam geëet maar dit was alles die moeite werd. Ek sal dit alles oordoen, solank dit saam met jou kan wees.”  Piet Coetser was ‘n kranige jagter
“Hy was ‘n ywerige natuur-liefhebber. Hy het as een van die hardste werkers van die SANParke Ereveldwagters se Laeveld-streek bekendgestaan. Sy bydrae in die streek was nie net om natuurbewaring in die NKW te bevorder nie, maar ook die vriendskappe binne die ereveldwagters en plaaslike gemeenskappe,” het Phillip Strauss, voorsitter van SANParke Ereveldwagters se uitvoerende komitee gesê. Also read: Body found after two-week search Veldgids se inisiatief vir wildtuin se honde-eenheid kry groot aftrek