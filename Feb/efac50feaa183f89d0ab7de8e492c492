 MBOMBELA – Isak du Toit se nalatenskap leef voort. Hierdie jongman is in November aan kanker oorlede. Terwyl hy siek was en behandeling gekry het, het hy heelwat bloed nodig gehad en het Bleed for Isak ontstaan. Sedert sy afsterwe het YGO Adventures en Barend Erasmus Racing egter besluit om aan te hou met die veldtog om bloedskenkings te bevorder. Isak du Toit. SIEN OOK: Bleed for Isak – His Legacy Lives On Ista van Zyl van YGO Adventures verduidelik, “Bleed for Isak het verlede jaar ontstaan nadat Isak ons gevra het om bewustheid van hoe belangrik die skenk van bloed is en hoeveel mense bloed nodig het, te bevorder. “Ons het die eerste skenkingsgeleentheid op 28 Oktober gehou want Isak het sy hartoorplanting daardie dag twee jaar tevore gehad. Hy is intussen oorlede, maar ons het belowe om voort te gaan daarmee omdat sy lewe en storie so baie mense geraak het en omdat dit is wat hy sou wou hê. “Met sy ouers se seën het ons besluit om, Bleed for Isak – His Legacy Lives On, te doen. Ons het ook besluit om elke keer wanneer ons een reël, geld vir iemand wat hulp nodig het, in te samel.” LEES MEER: Ma vertel: Bloed red my seun se lewe Saterdag se Bleed is dus vir SANBS, maar ‘n pretloop is bygevoeg en alle fondse sal aan die Coetzee-gesin geskenk word. Die vyf-jarige Lyonell Coetzee het serebrale verlamming spastiese diplegie. Hierdie vrolike dogtertjie is nie baie beweeglik nie en moet duur terapie ontvang. Barend Erasmus en Lyonell Coetzee. Die behandelinge plaas erge finansiële druk op haar ouers, wat van Malalane na Mbombela moes verhuis, en die fondsinsameling sal help om vir terapie sowel as haar skoolgeld by Pro Gratia te betaal. Môre se Bleed for Isak – His Legacy Lives On en landloop word by The Crafty Butcher gehou. Die lopie begin om 07:00. Inskrywings maak 06:00 oop. Registrasiegeld beloop R100 vir die 12 kilometer en R60 vir die vyf kilometer. Mense kan vanaf 09:00 en 15:00 ook bloed skenk. “Met die eerste Bleed for Isak het ons tussen 09:00 en 14:00 altesaam 96 pinte bloed ingesamel,” sê Van Zyl. “Hierdie naweek probeer ons genoeg mense kry om ten minste 150 pinte te skenk.” Navrae: Van Zyl by 061-902-5219 of ista@ygo2.co.za.