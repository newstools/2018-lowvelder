 MBOMBELA – Die Wathaba was ook al drie keer die gunsteling van die oorkoepelende stappersorganisasie, Magalies Voetslaanklub as die beste roete van die jaar vir 2007, 2012 en 2015. Magalies Voetslaan is ‘n organisasie vir alle voetslaanklubs in en om Gauteng. Die kwaai hellings maak van die relatief kort roete van net 10 kilometer ‘n hele nuwe uitdaging. Die bekende voetslaanpaddeskundige, Albert Bossert het die Wathabaroetes in 2005 ontwikkel. In die Januarie-uitgawe van die buitelugtydskrif, Weg! beskryf die ewe bekende Suid-Afrikaanse stapper, reisjoernalis en televisiepersoonlikheid Erns Grundling, Bossert as ‘n eietydse staplegende. Hulle het onlangs saam die Khomas Hochland-staproete buite Windhoek aangedurf – nog ‘n roete wat Bossert uitgelê en help bou het.  Voor sy kundigheid by Wathaba ingespan is, moes stappers die steil hellings met beespaadjies aandurf. Dit is later tot twee roetes ontwikkel. Vandag is daar die kort Bosbokroete van vier kilometer en die 10 kilometer lang Lynx Loop. Albei is sirkelroetes en eindig weer by die oornaghutte. ‘n Swaar rugsak is dus nie nodig nie. Die roete is egter bekend vir sy steil paadjies op teen die hange, ‘n sprokiesagtige waterval en asemrowende vergesigte. ‘n Maksimum van 52 mense kan in die drie afsonderlike kampe onder langs die rivier gehuisves word met ‘n verdere vier in ‘n hut bo in die kloof. Dagstappers is ook welkom. Koel swemplek onder die waterval in die Schoonspruitrivier. Die drie kampe onder langs die Schoonspruitrivier huisves afsonderlik 12, 16 en 24 mense. Die skilderagtige verblyf-, onthaal- en kombuisgeriewe is ook beskikbaar vir ander groepe en besoekers wat nie noodwendig stappers is nie. Steenkamp sê die Cycad Voetslaanklub het verlede jaar 13 staproetes landwyd en verder – onder meer die Visrivier-canyon – aangedurf. Die gunstelingroete word deur die lede met ‘n bepaalde puntestelsel bepaal. Wathaba is ‘n familieonderneming. Christia Newberry sê hulle is ‘n “hands-on”-span met haarself, haar ma Miep Rauch en haar broer Guise Rauch wat almal op die plaas woon en by die daaglikse bestuur en onderhoud van die roete en geriewe betrokke is. Op die Wathaba: Gerda Maas, Elsabe Joubert, Matilda Grobler, Alta Gatley en Christia Newbery. Newberry is self ‘n ervare stapper. Sy ken die meeste roetes in Suider-Afrika. Sy sê sy weet wat die norm is en pas dit hier toe. “Ons roetes word gereeld gesny en is goed gemerk. Niemand het nog hier verdwaal nie. Ons verblyf is beslis van ‘n hoë standaard – silwerskoon en gerieflik met genoeg hout vir die naweek. My ma hanteer nog daagliks ons besprekings.” Navrae: 083-483-7753 of wathaba@vodamail.co.za.