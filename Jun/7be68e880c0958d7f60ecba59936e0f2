 MBOMBELA – Die aanbod van die visuele kunste by die 2018 Innibos Laeveld Nasionale Kunstefees bied feesgangers vanjaar die geleentheid om kuns te besigtig, meer daaroor te hore te kom en selfs om iets daarvan te proe. Daar is ook die kans om kuns aan te koop en dit in die jare wat kom daagliks te geniet. Landskappe/Landscapes, vanjaar se hoofuitstalling wat in die Nelspruitse Burgersentrum aangebied word, is ‘n viering van die Suid-Afrikaanse landskap soos weergegee deur eietydse kunstenaars. Hierdie groepuitstalling neem vanjaar die plek in van die gebruiklike feeskunstenaar. Vir dié uitstalling het Johan Myburg in sy eerste jaar as Innibos se kurator, kunstenaars wat hulle in dié genre bewys het, gevra om hulle interpretasie te gee van die Suid-Afrikaanse landskap – in olie of akriel op doek of bord. “My oogmerk was onder meer om te bly binne die ‘tradisionele’ formaat vir landskapskilderye – ten opsigte van medium en grootte,” sê Myburg. “Ek wil dit ook vir potensiële kopers maklik maak om nie ‘n logge prent te koop nie, maar een wat hulle aan die einde van die fees maklik in die motor kan laai.” Hoewel hy ‘n idee het van hoe die uitstalling gaan lyk, “is daar ‘n hele klomp verrassings omdat al die werk nog nie klaar geskilder is nie,” het hy kort voor die fees gesê.  Die kunstenaars wie se werk te sien sal wees, sluit in Liberty Battson, Heidi Fourie, André Naudé, Gwen Miller, Olaf Bisschoff, Ronel de Jager, Andrew Hamlet, Hermann Niebuhr, Jaco van Schalkwyk, Nhlanhla Nhlapo, MJ Lourens, Clare Menck, Henk Serfontein, Cobus van Bosch, Brahm van Zyl, Andries Bezuidenhout, Pauline Gutter, Willem Pretorius en Andre Knoessen. Van die ouer landskapkunstenaars is die werk van Pranas Domsaitis, Piet van Heerden, Stefan Ampenberger en Tinus de Jongh ook ingesluit. Al dié skilderye word te koop aangebied. Wat nié te koop is nie, is vier landskappe uit Mbombela-munsipaliteit se permanente versameling met werke van Walter Battiss, Keith Alexander, Mell Brigg en Michael Selekane. Die amptelike opening van Landskappe/Landscapes en When Paying Tax/Tithes Gets on to my Nerves is Maandag 25 Junie om 18:00. Begeleidings deur dié uitstallings word van Woensdag 27 Junie tot Saterdag 30 Junie daagliks om 11:00 aangebied. Innibos 2018