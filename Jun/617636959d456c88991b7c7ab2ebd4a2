 MBOMBELA –  Gaste, luisteraars, ondersteuners en aanhangers het byeen gekom om dié mylpaal met oorgawe te vier.
Stasiebestuurder Robin Jansma het vertel hoe hulle die afgelope 15 jaar gegroei het, sedert hulle eers in die Village Mall in Witrivier oopgemaak en later Sonpark toe getrek het. “Ons het nooit weer teruggekyk nie,” het hy gesê.  Hy het ook die stasie se personeel bekendgestel aangesien luisteraars meer vertroud is met hulle stemme as hoe hulle lyk, en almal vir hul jare lange ondersteuning bedank.  Die pittige ontbytprogramaanbieders Neels Kemp en Jo-anne Wyndham het as seremoniemeesters opgetree.  Buiten die stasie self, was die ster van die aand Pieter Koen. Hy het die gaste op hul voete gehad met sy treffers, onder meer “Tattoo”.  Radio Laeveld is bekend daarvoor dat hulle plaaslike kunstenaars ook ondersteun, en die plaaslike vermaak was uit die boonste rakke. Hardus Hartzenberg het afgeskop met die bekende lied “Volare” wat die atmosfeer geskep het.  Die Drie Divas – bestaande uit plaaslike gunstelinge Natascha C, Anne-Mari White en Karien van Niekerk, met begeleiding deur Henry-John Williams – het ook die partytjiegangers met van die grootste en bekenste ballades en popliedjies vermaak.  Daarna het Long John vir ‘n hoogtepunt gesorg met ‘n briljante weergawe van “The Gambler” voor Koen die gehoor tot laat aan die dans gehou het.