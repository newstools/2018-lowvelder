 WITRIVIER – Laevelders het vanjaar die geleentheid gehad om Geloftedag soos die Afrikaner-voorvaders te herdenk, volmaak met perderitte, boeresport, ossewaens en natuurlik ‘n kerkdiens om alles mee af te rond. Die fees is Vrydag en Saterdag op die oorspronklike Geloftegrond op die Vergenoeg-pad gehou. Dié stuk grond is volgens Anton Roets, uittredende voorsitter van die Geloftedagkomitee, meer as 60 jaar gelede aan hulle geskenk met die uitsluitelike doel om Geloftedagfeesvieringe te hou. LEES OOK: Laevelders gesels oor hulle herkoms by die Geloftefees Roets het klem daarop geplaas dat die dag geen politieke konnotasies het nie. “Dit was ‘n klomp Christene wat met die slag van Bloedrivier vir die Here gevra het om hulle te beskerm en wonder bo wonder het hulle die stryd gewen.” “Ons wou graag vir ons kinders wys hoe ons as kinders die Geloftedag gevier het en ons wou die tradisie van die dag lewendig hou,” verduidelik Zyl Janse van Rensburg, een van die organiseerders van die fees. Enigeen wat by die feesvieringe of die Geloftedagkomitee betrokke wil raak kan Roets skakel by 082-555-0749 of Anchery van Dyk by 082-450-7087. LEES OOK: Afrikaners word nie deur die guur weer gesteur nie