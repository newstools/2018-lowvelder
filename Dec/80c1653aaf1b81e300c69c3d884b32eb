 SKUKUZA – Min vroue kan die vooruitsig op nuwe skoene weerstaan. Vir ‘n swartrenosterkoei van die Nasionale Krugerwildtuin het ‘n nuwe skoen egter vandeesweek meer as haar ydelheid gestreel. Dit het haar ‘n nuwe kans op lewe gegee. Die koei, ‘n kosbare lid van hierdie uiters bedreigde spesie, is waarskynlik deur ‘n stroper gewond.
Veldwagters het haar sowat twee maande gelede naby Satara met ‘n lelike wond aan haar regteragterbeen opgemerk. Sy is gevolglik verdoof en na die veeartsenyboma in Skukuza gebring waar haar prognose  glad nie goed gelyk het nie. X-strale het getoon dat die toonbene van die voet vergruis was en met infeksie reeds op ‘n gevorderde stadium, het die voetsool ook in die slag gebly. Nietemin, omdat swartrenosters so skaars is en veral ‘n vroulike dier se behoud hoog aangeslaan word, is alles in die stryd gewerp om haar te red. Haar voet is behandel en in gips geplaas en sy moes daagliks groot hoeveelhede antibiotika, pynstillers en ander medikasie inneem om herstel te bewerkstellig. Dít op sigself is makliker gesê as gedaan. Swartrenosters is nie juis bekend om hul vriendelike geaardheid nie en enigiemand weet dat jy ook nie jou geluk te ver moet waag met ‘n vrou met ‘n baie seer voet nie. Gelukkig het Cathy Dreyer, Suid-Afrika se “rhino whisperer”, tot die redding gekom. Só gedoop weens haar jarelange werk met swartrenosters en trotse ontvanger van 2016 se Tusk Award vir natuurbewaring, is sy juis tans in die Krugerwildtuin besig om aan ‘n projek met swartrenosters te werk. Sy het ure saam met die koei deurgebring, selfs geslaap, en haar gaandeweg aan menslike aanraking gewoond gemaak sodat die veeartse hulle werk kon doen. Gips was egter nie die ideale oplossing nie, aangesien dit met elke behandeling met groot moeite afgesaag en na die behandeling met nuwe gips vervang moes word. Toe tree African Wildlife Tracking tot die stryd toe: Van dieselfde sterk, maar nie-irriterende materiaal wat opsporingshalsbande gemaak word, is ‘n skoen vir die koei ontwerp wat met die nodige gespes en skroewe só perfek pas, dat sy byna ongehinderd daarmee kan loop.  En wanneer dit tyd vir ‘n nuwe behandeling word, kan die skoen bloot uit- en weer aangetrek word. Intussen is die veeartse opgewonde oor die mate van herstel wat hulle reeds kan waarneem. Hulle hoop almal dat sy uiteindelik so goed sal herstel, dat sy weer in haar eie habitat vrygelaat kan word.