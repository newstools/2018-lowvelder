 Die voorliefde vir rock-musiek is opnuut aangewakker toe vier van die land se gewildste bands die bos behoorlik gisteraand aan die brand gehad het by die kykNET NOU! Rock-konsert. Een ding is vir seker – rock is nog lank nie dood nie en dié genre is ‘n uiters waardevolle toevoeging tot Suid-Afrikaanse musiek.
Wit Kasteel het die konsert afgeskop en ‘n langdradige vertoning van onbekende musiek sou ‘n wig tussen dié groep en die handjievol toeskouers indryf. ‘n Treffer waarmee enige rockliefhebber hulle egter kon vereenswelwig was “Whoo Hoo”, oorspronklik gesing deur Blur, wat die rooitapyt gelê het vir oornagsensasie, Matt Carstens. Die oomblik toe hy sy voete op die verhoog sit, was die partytjie aan die gaan. Cartsens het met treffers soos “Broken Society” wat hy self geskryf het die Internet op sy kop gedraai en aanhangers is dit eens dat iTunes byna in dye gestort het toe die enkelsnit vrygestel was.
Soos wat sy lirieke ontvou tydens die verloop van die aand, het die litte begin los raak en ‘n toestand van jeugdige voortvarendheid waarin alles nog moontlik is, geskep.
Sy poëtiese resonansie is gevolg deur die diep bevredigende basklanke van die elektro, kletsrymgroep, Bittereinder wat die skare behoorlik aan die hop gehad het.
Wonderboom ruk al vir 22 jaar SA verhoë, en het rockers op hulle voete gehad met onder meer die klanke van “Shadow”, en ten slotte 2005 se “Charlie” waarby talle aanklank kon vind. Soos wat die afwagting vir waarskynlik een van die land se mees kontroversiële rock-groepe, Fokofpolisiekar, het die skare in hulle massas begin saamdrom. Die opgewondheid was tasbaar en die skare begin saam sê… fokof… fokof… fokof.
Uit die staanspoor het dié rock show uit sy nate gebars met Francois van Coke wat sy verskyning maak en die voortou neem.
Nostalgie is aangewakker soos Van Coke nuwe treffers afwissel tot die terugflitse na ou bekendes soos “Brand Suid-Afrika” en “Vernietig Jouself”, en natuurlik die tydlose treffer “Hemel op die Platteland”.
Dié hoofvertoning het tot ounag toe geduur, en aanhangers is in ‘n beswyming van genot en redelike nekspasmas gegroet met die groep se bekendste treffer, “Fokofpolisiekar”.
Vanaand is Piet Botha, Van Pletzen ft Early B, Dan Patlansky, Just Jinger en The Black Cat Bones aan die beurt. PRETPARKPLESIER: In foto’s vasgevang Soos bagasie kom jou issues saam op reis Kry vandag se program hier Foto’s deur Hardus Hartzenberg/Iconic Management 